<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole d'Ovidio - Enone a Paride</title>
    <author>Remigio Nannini</author>
   </titleStmt>
   <extent>
    <measure unit="stanza">1</measure>
    <measure unit="line">318</measure>
   </extent>
   <publicationStmt>
    <publisher>UNED University</publisher>
    <idno>Remigio Nannini_epistole-d-ovidio-enone-a-pari</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole d'Ovidio - Enone a Paride</title>
     <author>Remigio Nannini</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole d'Ovidio - Enone a Paride</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Leggi tu questi versi? o pur la nuova</l>
     <l n="2">Consorte tua te 'l vieta? Eh leggi pure,</l>
     <l n="3">Che la carta non è da greca mano,</l>
     <l n="4">Né da' nimici tuoi vergata e scritta;</l>
     <l n="5">Ma la misera Enon, ma quella ninfa</l>
     <l n="6">Sì celebrata entro alle selve d'Ida,</l>
     <l n="7">Teco si duol, suo tant'amato sposo,</l>
     <l n="8">Se pur tu vuoi ch'ella si lagni e doglia,</l>
     <l n="9">Di quelle offese, e di quei tanti oltraggi,</l>
     <l n="10">Che fuor del merto suo sopporta ognora.</l>
     <l n="11">Qual stella aversa mai, qual dio, qual nume</l>
     <l n="12">Ha contrastato a' nostri ardenti amori?</l>
     <l n="13">E qual mio fallo, e qual mia colpa è stata</l>
     <l n="14">Cagion ch'io non sia più, Paride, tua?</l>
     <l n="15">Quel danno e quel dolor che 'l merto adegua</l>
     <l n="16">Assai men duole, e via men grave appare;</l>
     <l n="17">Ma ciò che viene altrui di danno o doglia</l>
     <l n="18">Fuor del suo merto, assai n'attrista e preme.</l>
     <l n="19">Tu non eri ancor tal, lassa, quando io</l>
     <l n="20">Pudica ninfa, e del gran Xanto figlia</l>
     <l n="21">Ti tolsi per mio sposo, e bench'adesso</l>
     <l n="22">Tu sia del re troian creduto prole,</l>
     <l n="23">E sia così la veritate espressa,</l>
     <l n="24">Tu nondimeno eri allor servo, et io</l>
     <l n="25">Soffersi e volsi a servitor legarmi.</l>
     <l n="26">Noi lieti già de l'alte querci a l'ombra,</l>
     <l n="27">Or de' roveri annosi in mezzo al gregge</l>
     <l n="28">N'assidevamo insieme, e i fiori e l'erbe</l>
     <l n="29">Ne feron letto; or ne giacemo sopra</l>
     <l n="30">Al secco fieno, ora a lo strame vile,</l>
     <l n="31">Ch'a le stagion più fredde, ai dì più brevi</l>
     <l n="32">L'umil capanna e 'l poverello albergo</l>
     <l n="33">Da le brine e dal giel depressi furo:</l>
     <l n="34">Chi ti mostrava i monti, e chi le selve</l>
     <l n="35">Atte a cacciarvi? e chi l'alpestri rupi</l>
     <l n="36">Ti scorgea, lassa, ed in qual grotta avesse</l>
     <l n="37">La salvatica fera i figli ascosti?</l>
     <l n="38">Spess'ancor di mia man drizzai le reti,</l>
     <l n="39">E gli animosi can per gli alti monti</l>
     <l n="40">Spinsi a le fiere dietro, in fuga volte;</l>
     <l n="41">E compagna ti fui, consorte, e serva.</l>
     <l n="42">Tu spesso ancor ne le cortecce dolci</l>
     <l n="43">Degli alti faggi in mille strani modi</l>
     <l n="44">Intagliasti il mio nome, e in mille piante</l>
     <l n="45">Si legge Enon dalla tua falce impresso.</l>
     <l n="46">E mi sovien che nel pedal d'un pioppo</l>
     <l n="47">Su le rive del Xanto ancor si serba</l>
     <l n="48">Il nome mio, e quanto il tronco cresce</l>
     <l n="49">Tanto cresce il mio nome. O belle piante,</l>
     <l n="50">Crescete a gara, e del bel nostro amore</l>
     <l n="51">Fate, sorgendo ognor, perpetua fede!</l>
     <l n="52">E tu felice aventurato pioppo,</l>
     <l n="53">Vivi mai sempre, e nel bel tronco serba</l>
     <l n="54">Queste scritte da lui parole amiche:</l>
     <l n="55">– Al fonte lor del chiaro Xanto allora</l>
     <l n="56">Correran l'onde, e torneransi indietro,</l>
     <l n="57">Che starà senza Enon Paride in vita –.</l>
     <l n="58">Corri o bel Xanto indietro, e voi bell'onde</l>
     <l n="59">Torcete i passi omai, ché 'l mio consorte</l>
     <l n="60">D'abandonare Enon, lassa, ha sofferto.</l>
     <l n="61">Quel dì, misera me, quel dì m'aperse</l>
     <l n="62">Alle miserie l'alma, e agli occhi il pianto;</l>
     <l n="63">E da quel dì del mio tranquillo amore,</l>
     <l n="64">Della mia calma, e del mio bello aprile</l>
     <l n="65">Cominciò l'odio, e la tempesta, e 'l verno:</l>
     <l n="66">Io dico da quel dì ch'in Ida ignude</l>
     <l n="67">Venere, e Giuno, e la pudica Palla,</l>
     <l n="68">A cui gloria maggiore era in quel giorno</l>
     <l n="69">Vestirsi l'armi, o feminil sua gonna,</l>
     <l n="70">Ti si mostraro, e ciascheduna intenta</l>
     <l n="71">Di sua beltate il tuo giudicio attese.</l>
     <l n="72">Allor che per timor per l'ossa scorse</l>
     <l n="73">Un freddo gelo, e si percosse il core</l>
     <l n="74">Dentro al tuo dubbio, e spaventato petto;</l>
     <l n="75">Ond'io, cui tema e amor premeva l'alma,</l>
     <l n="76">Non men d'amor che di spavento piena,</l>
     <l n="77">Corsi a le maghe incantatrice vecchie,</l>
     <l n="78">E a' vecchi pien di malefici e d'anni,</l>
     <l n="79">Bramosa di saper qual mai dovesse</l>
     <l n="80">Esser il fin di tal giudicio odioso.</l>
     <l n="81">I quai mostrar che di travagli e sangue,</l>
     <l n="82">Di pene e morti era presagio tristo</l>
     <l n="83">L'alta sentenza, e nondimen tagliati</l>
     <l n="84">Fur gli alti abeti, e fabricata in fretta</l>
     <l n="85">La grand'armata, e dentro all'onde immersa;</l>
     <l n="86">E tu nel tuo partir piangesti, e questo</l>
     <l n="87">Non puoi negar, né t'arrossisca il volto</l>
     <l n="88">L'essermi stato amante, e non t'aggrevi</l>
     <l n="89">Il primo amor, che la seconda fiamma</l>
     <l n="90">Per sua bruttezza è di vergogna degna.</l>
     <l n="91">Tu pur piangesti, e sospirasti, e i miei</l>
     <l n="92">Occhi vedesti ancor bagnati e molli,</l>
     <l n="93">E misti i pianti miei, e i miei sospiri</l>
     <l n="94">Co' tuoi sospiri, e co' tuoi pianti furo;</l>
     <l n="95">Né sì co' tralci suoi frondosa vite</l>
     <l n="96">Caro olmo abbraccia, e lo circonda e lega,</l>
     <l n="97">Come le braccia tue più volte intorno</l>
     <l n="98">Mi feron stretto, et amoroso nodo.</l>
     <l n="99">Ahi quante volte, ahi quante volte vidi</l>
     <l n="100">Riderne i tuoi compagni, allor che 'l vento</l>
     <l n="101">Esser cagion del tuo tardar dicevi,</l>
     <l n="102">Et egli era all'andar propizio e buono!</l>
     <l n="103">Ahi quante volte poi, doglioso e mesto,</l>
     <l n="104">Ritornasti a baciarmi! e con qual pena</l>
     <l n="105">L'afflitta lingua tua mi disse a Dio!</l>
     <l n="106">Ma io dapoi che da leve aura vidi</l>
     <l n="107">Le vele enfiate, e che da' remi in alto</l>
     <l n="108">Tratte eran l'acque, e biancheggiavan l'onde,</l>
     <l n="109">Non seppi altro che far, che seguir lunge</l>
     <l n="110">Con gli occhi miei le fuggitive vele</l>
     <l n="111">Quant'il veder mi fu concesso, e poi</l>
     <l n="112">Esserti col pensier mai sempre appresso,</l>
     <l n="113">E porger preghi alle marine ninfe</l>
     <l n="114">Perché tu torni, oimè, perché tu torni</l>
     <l n="115">A' tristi danni miei veloce e presto.</l>
     <l n="116">Dunque mercé de le mie preci ardenti</l>
     <l n="117">E de' miei voti pii, non per Enone</l>
     <l n="118">Ma per Elena sol tornato sei?</l>
     <l n="119">Oimè! ch'io fui per meretrice infame,</l>
     <l n="120">Per adultera vil, devota e pia.</l>
     <l n="121">Ei s'erge là sovra la riva un'alta</l>
     <l n="122">Ruvida mole, e d'ogni intorno guarda</l>
     <l n="123">Il largo sen del gran Nettunno, e dove</l>
     <l n="124">Spinte dagli Aquilon si rompan l'onde,</l>
     <l n="125">Dalla cui cima a rimirar le vele</l>
     <l n="126">La prima fui, e dentro al cor mi nacque</l>
     <l n="127">Sommo disio di trarmi indi nel mare,</l>
     <l n="128">E venirti a trovar notando al legno:</l>
     <l n="129">Ma mentre io t'aspettava, ecco ch'io scorgo</l>
     <l n="130">Porpora fiammeggiar su l'alta prora,</l>
     <l n="131">Che mi fe' sbigottir, ch'a te non lice</l>
     <l n="132">Abito tal: ma poi ch'a proda venne</l>
     <l n="133">La presta nave, e si fermò nel porto,</l>
     <l n="134">Vidi di donna e le sembianze, e 'l volto.</l>
     <l n="135">Né bastò questo (a che tardai ne l'onde</l>
     <l n="136">Misera trarmi?), oimè, ch'io vidi ch'ella</l>
     <l n="137">Ti si posava amicamente in grembo;</l>
     <l n="138">Ond'allor sospirai, allor dagli occhi</l>
     <l n="139">Versai lagrime calde, allor mi svelsi</l>
     <l n="140">I biondi crini, e mi graffiai le guance,</l>
     <l n="141">E di querele altissime, e di voci</l>
     <l n="142">Empiei la selva d'Ida, e i miei lamenti</l>
     <l n="143">A quei tronchi, a quei sassi, a quelle piante</l>
     <l n="144">Narrai ad uno ad uno. Oh voglia il cielo</l>
     <l n="145">Ch'Elena ancor così si lagni e doglia,</l>
     <l n="146">E dal suo sposo odiata, e di lui priva</l>
     <l n="147">Così s'attristi, et in se stessa pruovi</l>
     <l n="148">Quell'immenso dolor, quell'aspra pena,</l>
     <l n="149">Ch'ella ad Enon fatt'ha provare in prima!</l>
     <l n="150">Or che tu sei di sangue illustre e chiaro,</l>
     <l n="151">E carco di tesoro, hai donne belle,</l>
     <l n="152">Che i legittimi loro amanti sposi</l>
     <l n="153">Tradiscan, lassa, e per gli error del mare</l>
     <l n="154">Ti seguan liete, e ti si stanno in grembo:</l>
     <l n="155">Ma quando eri di stirpe oscura e vile,</l>
     <l n="156">E di ricchezze inerme, e nelle selve</l>
     <l n="157">Povero pastorel pascevi i greggi,</l>
     <l n="158">Enon sol t'era grata, Enon sola era</l>
     <l n="159">Del poverello ignudo amante e sposa.</l>
     <l n="160">Io le ricchezze tue non bramo, o pregio,</l>
     <l n="161">Né il sangue illustre, o l'onorato albergo</l>
     <l n="162">Mi sospinge ad amarti, o perch'io brami</l>
     <l n="163">Tra l'infinite annoverarmi nuora</l>
     <l n="164">Del tuo gran padre, e del gran re di Troia;</l>
     <l n="165">Non perché 'l giusto vecchio esser si sdegni</l>
     <l n="166">Suocer di ninfa, o la tua saggia madre</l>
     <l n="167">Abbia vergogna aver nuora sì vile,</l>
     <l n="168">Ch'io degna son di gran consorte, e illustre,</l>
     <l n="169">Et ho la fronte, et ho le mani ancora</l>
     <l n="170">E le chiome, e le spalle, atte a portare</l>
     <l n="171">Corona, scetro, e diadema, e manto:</l>
     <l n="172">Né mi spregiar, perch'io giacessi teco</l>
     <l n="173">Su per le frondi, e su per l'erbe verdi,</l>
     <l n="174">Perch'io più degna son di letto ornato</l>
     <l n="175">Di perle, e d'oro e d'ostro; e finalmente</l>
     <l n="176">Il mio amore è sicuro, e guerra alcuna</l>
     <l n="177">Per me non ti si muove, e su per l'onde</l>
     <l n="178">Nave non vien per far vendetta ch'io</l>
     <l n="179">T'abbia cotanto, e con tal fede amato.</l>
     <l n="180">Già col sanguigno, e minaccioso ferro,</l>
     <l n="181">E con l'armi nimiche ella è richiesta;</l>
     <l n="182">E questa è quella dote ond'ella venne</l>
     <l n="183">Così superba entro all'infame albergo:</l>
     <l n="184">La qual s'a' Greci suoi render si deggia,</l>
     <l n="185">Domandane il famoso Ettore invitto,</l>
     <l n="186">E Deifobo accorto, e seco ascolta</l>
     <l n="187">Il gran Polidamante, e poscia attendi</l>
     <l n="188">Quel ch'Antenore saggio, e quel che 'l vecchio</l>
     <l n="189">Priamo, a cui la sperienza, e gli anni</l>
     <l n="190">Son stati mastri, in periglioso caso</l>
     <l n="191">Paternamente il suo figliuol consigli.</l>
     <l n="192">L'è brutta legge e disonesta usanza</l>
     <l n="193">Preporre a donna, che nutrita e nata</l>
     <l n="194">Nella tua patria sia, una impudica</l>
     <l n="195">Giovin, rapita, e meretrice infame.</l>
     <l n="196">Quant'hai da vergognarti, e quanto giusta</l>
     <l n="197">Cagione ha suo sdegnato amante sposo</l>
     <l n="198">Muoverne contra i sanguinosi ferri!</l>
     <l n="199">Né creder mai ch'ella ti sia fidele,</l>
     <l n="200">Benché sì tosto, e con sì grande amore</l>
     <l n="201">Acconsentisse agli amorosi preghi,</l>
     <l n="202">Che come piange or il minore Atrida</l>
     <l n="203">Le rotte leggi, e la squarciata fede</l>
     <l n="204">Del letto geniale, e duolsi ancora</l>
     <l n="205">Del peregrino amor, tu similmente</l>
     <l n="206">Lamenterai tuo folle error: che quando</l>
     <l n="207">Una sol volta è violata e rotta</l>
     <l n="208">La santa pudicizia, ella per sempre</l>
     <l n="209">È guasta e persa, e racquistar non puossi.</l>
     <l n="210">Ell'arde or per tuo amore; ella anco in prima</l>
     <l n="211">Arse del greco suo consorte e fido,</l>
     <l n="212">La cui troppa credenza e troppa fede</l>
     <l n="213">Giacer lo face abandonato e solo</l>
     <l n="214">Entro all'odiate, e mal gradite piume.</l>
     <l n="215">O fortunata Andromache, o felice</l>
     <l n="216">Ch'a sposo sì fedel ti desti in braccio!</l>
     <l n="217">Lassa! ch'io pur doveva esser congiunta</l>
     <l n="218">Ad uom costante e pio, qual sempre è stato</l>
     <l n="219">Il suo fratello Ettorre. Ahi via più lieve</l>
     <l n="220">Di lieve fronda, a cui l'umor sottragga</l>
     <l n="221">La men calda stagion, che quinci e quindi</l>
     <l n="222">La giri il vento, e la sollevi e volva;</l>
     <l n="223">Ahi via più lieve ancor d'arida spiga,</l>
     <l n="224">Che da' cocenti soli arsa e risecca</l>
     <l n="225">Non ha valor di sostenersi a l'aura!</l>
     <l n="226">Quest'è quel che Cassandra, i crini e i piedi</l>
     <l n="227">Discinta e scalza, or mi sovien, predisse;</l>
     <l n="228">E mi dicea con lagrimosa voce:</l>
     <l n="229">Che fai, misera Enone? a che pur vai</l>
     <l n="230">Solcando i lidi, e vai spargendo il seme</l>
     <l n="231">Nelle sterili arene? a che t'ingegni,</l>
     <l n="232">Senza mai speme aver d'amata messe,</l>
     <l n="233">Oprarvi i tori, e stimolargli indarno?</l>
     <l n="234">Ecco che viene una giovenca greca,</l>
     <l n="235">Per cui la patria, e la consorte, e 'l padre</l>
     <l n="236">Sarà distrutto, oh no 'l consenta il cielo!</l>
     <l n="237">Ecco che viene una giovenca greca;</l>
     <l n="238">Eh, mentre e' lice ancor, mandate al fondo</l>
     <l n="239">La trista prora: ahi quante fiamme, ahi quante</l>
     <l n="240">Morti port'ella, ahi quanto sangue seco!</l>
     <l n="241">Così disse ella, e nel furore immersa</l>
     <l n="242">Fu da sue ancille presa; et io che l'alma</l>
     <l n="243">Avea d'orrore e di spavento piena</l>
     <l n="244">Per le parole sue, subito in volto</l>
     <l n="245">Pallida, oimè, mi feci, e le mie chiome</l>
     <l n="246">Per gran timor si fer rigide ed irte.</l>
     <l n="247">Ahi troppo il ver mi profetasti! ahi lassa!</l>
     <l n="248">Ch'i miei bei prati, e ' miei fioriti colli</l>
     <l n="249">La greca vacca or si possiede e pasce.</l>
     <l n="250">Sia pur quanto si vuol di faccia bella,</l>
     <l n="251">Che da non degno e peregrino amore</l>
     <l n="252">Presa, tradì gli Dii, lo sposo, e 'l padre:</l>
     <l n="253">E già ne' suoi primi anni, un'altra volta</l>
     <l n="254">Rapita fu da l'amator suo Teseo,</l>
     <l n="255">Io non so qual, e della patria fore</l>
     <l n="256">Vergine ancor la trasse: e creder deggio</l>
     <l n="257">Che giovinetta, e grandemente amata</l>
     <l n="258">Da giovinetto amante, al padre sia</l>
     <l n="259">Vergin tornata, et incorrotta, e casta?</l>
     <l n="260">Tu mi domandi forse ond'io sì fatte</l>
     <l n="261">Cose abbia intese? Or non sai tu che nulla,</l>
     <l n="262">O poco, a' veri amanti Amore asconde?</l>
     <l n="263">Ma benché il suo fuggirsi, e l'esser tolta,</l>
     <l n="264">All'altrui forza, e violenza ascriva,</l>
     <l n="265">E con tal nome il suo gran fallo adombri,</l>
     <l n="266">Non puoi velar però sua voglia ingorda,</l>
     <l n="267">Ché, chi rapita fu tant'altre volte,</l>
     <l n="268">Fu sol perch'ella volse esser rapita,</l>
     <l n="269">Et a sì dolci e sì bramati furti,</l>
     <l n="270">Et a' ladri amator se stessa offerse;</l>
     <l n="271">Ma la fidele Enon, ma la tua sposa</l>
     <l n="272">A te consorte suo, quantunque infido,</l>
     <l n="273">Pudicamente s'è servata intatta.</l>
     <l n="274">I Satiri, i Silvani, i Fauni, e gli altri</l>
     <l n="275">Selvaggi dii, per la gran selva d'Ida</l>
     <l n="276">D'acutissimo pino ornati il fronte,</l>
     <l n="277">Mi seguan presti, et io da lor m'involo,</l>
     <l n="278">E per le siepi or mi nascondo, or fuggo;</l>
     <l n="279">E benché 'l biondo e sacrosanto Apollo,</l>
     <l n="280">Che fe' le mura a la gran Troia intorno,</l>
     <l n="281">Fieramente m'amasse, e primo avesse</l>
     <l n="282">Di mia virginità l'amate spoglie,</l>
     <l n="283">L'ebbe per forza, et io con l'unghie il volto</l>
     <l n="284">Piangendo gli graffiai, e dalla chioma</l>
     <l n="285">Più d'un dorato crin gli svelsi, e trassi;</l>
     <l n="286">Né per mercé del violento stupro</l>
     <l n="287">Gemme gli addomandai, od oro, od ostro,</l>
     <l n="288">Ch'egli è vil cosa, e disonesta e brutta,</l>
     <l n="289">Dare il suo corpo ad amator bramoso</l>
     <l n="290">Per così fatti doni; anzi ei mi diede,</l>
     <l n="291">Giudicandomi lui di premio tale</l>
     <l n="292">E di bella mercé non poco degna,</l>
     <l n="293">Del medicare e la scienza e l'arte:</l>
     <l n="294">Né nasce erba o radice in prato o in colle</l>
     <l n="295">Di cui non sappia e la virtute e 'l pregio.</l>
     <l n="296">Misera me! che l'amoroso ardore</l>
     <l n="297">Temprar non so, né intepidir la fiamma</l>
     <l n="298">Per virtù d'erbe, et a me stessa sono</l>
     <l n="299">D'aiuto scarsa, e mia virtute ed arte</l>
     <l n="300">Al maggior uopo e m'abandona e manca.</l>
     <l n="301">Anzi l'istesso ancor sacrato Apollo,</l>
     <l n="302">Primo inventor del medicar salubre,</l>
     <l n="303">Che l'armento pasceo, quant'alcun dice,</l>
     <l n="304">Del grande Admeto, a le sue fiamme ardenti</l>
     <l n="305">Mal seppe sovenire, e del mio foco</l>
     <l n="306">Fu grandemente, e lungo tempo acceso.</l>
     <l n="307">Quel pio soccorso, oimè, quel dolce aiuto,</l>
     <l n="308">Che la terra già mai, che 'l biondo Apollo,</l>
     <l n="309">Quella con l'erbe sue, con l'arte questi,</l>
     <l n="310">Dar non mi può, tu sol donar mi puoi;</l>
     <l n="311">E lo puoi darmi, et io lo merto, e debbi</l>
     <l n="312">Al giusto merto mio mercede eguale:</l>
     <l n="313">Ch'altra non è che giustamente avere</l>
     <l n="314">Pietà di me, che con gli amanti greci,</l>
     <l n="315">D'acciar non men che di disdegno armati,</l>
     <l n="316">L'armi non cingo: anzi tua son, sì come</l>
     <l n="317">Fui ne' primi anni, e di finir desio</l>
     <l n="318">Gli ultimi giorni, e la mia vita, teco.</l>
    </lg>
   </lg>
  </body>
 </text>
</TEI>