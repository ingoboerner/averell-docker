<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole d'Ovidio -  Isifile a Giasone</title>
    <author>Remigio Nannini</author>
   </titleStmt>
   <extent>
    <measure unit="stanza">1</measure>
    <measure unit="line">332</measure>
   </extent>
   <publicationStmt>
    <publisher>UNED University</publisher>
    <idno>Remigio Nannini_epistole-d-ovidio-isifile-a-gi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole d'Ovidio -  Isifile a Giasone</title>
     <author>Remigio Nannini</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole d'Ovidio -  Isifile a Giasone</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">La bella fama, che l'illustri e belle</l>
     <l n="2">Altrui opre non tace, ha pieno intorno</l>
     <l n="3">Il regno mio che di Tessaglia ai lidi</l>
     <l n="4">Tornato sei, de l'onorata preda</l>
     <l n="5">Del ricco vello d'oro altero e carco;</l>
     <l n="6">E ne son lieta sol quanto a te piace.</l>
     <l n="7">Ma tu dovevi ben per qualche messo,</l>
     <l n="8">O per tuoi scritti discoprirmi il caro</l>
     <l n="9">Ritorno tuo; e fu possibil forse</l>
     <l n="10">Che torcer desiando a queste rive,</l>
     <l n="11">A te promesse, il tuo viaggio, il vento</l>
     <l n="12">Poco propizio a' tuoi desiri avessi.</l>
     <l n="13">Ma 'l vento averso, e la fortuna, e l'onde</l>
     <l n="14">Non dovevan già mai esser cagione</l>
     <l n="15">Che con due versi, o due parole almeno,</l>
     <l n="16">Non mi potessi far sicura e certa</l>
     <l n="17">Del tuo venir, sì come io n'era degna.</l>
     <l n="18">Perché pria de' tuoi scritti, il comun grido</l>
     <l n="19">Udir mi fe' che gl'infiammati tori</l>
     <l n="20">Piegaro al giogo i non domati colli,</l>
     <l n="21">E col vomere poi la terra apriro?</l>
     <l n="22">E che del seme sparso entro agli arati</l>
     <l n="23">Campi la fera e bellicosa gente</l>
     <l n="24">Tosto risorse, alla cui morte d'uopo</l>
     <l n="25">Non fu la tua vittoriosa mano?</l>
     <l n="26">E che quantunque il sempre desto drago</l>
     <l n="27">Guardasse ognor del bel monton le spoglie,</l>
     <l n="28">Tu nondimeno i ricchi velli avesti?</l>
     <l n="29">Oh come sarei io felice e lieta,</l>
     <l n="30">Quando io potessi a quei che l'alte e chiare</l>
     <l n="31">Tue prove ascolta, e con timor le crede,</l>
     <l n="32">Sicura dire: il mio fedel consorte</l>
     <l n="33">Giason scritte me l'ha, da lui l'ho intese!</l>
     <l n="34">Ma perché mi doglio io che tardo e lento</l>
     <l n="35">Sia stato il mio consorte a darmi aviso</l>
     <l n="36">Del suo ritorno? assai gran premio fora</l>
     <l n="37">De l'amor mio quando io ti fussi grata,</l>
     <l n="38">Come ti fui, e per mio male, un tempo.</l>
     <l n="39">Ma 'l comun grido è che menato hai teco</l>
     <l n="40">Una barbara maga, e quella fede</l>
     <l n="41">Ch'a me promessa fu, l'hai data a lei,</l>
     <l n="42">E in vece mia per tua consorte hai presa.</l>
     <l n="43">Il vero amore agevolmente crede:</l>
     <l n="44">E piaccia al ciel ch'io sia tenuta stolta,</l>
     <l n="45">Temeraria, e gelosa, e folle, e sciocca,</l>
     <l n="46">E ch'a gran torto il mio marito accusi!</l>
     <l n="47">Ahimè! che di Tessaglia or ora è giunto</l>
     <l n="48">Un peregrino, a cui bramosa, e ingorda</l>
     <l n="49">D'aver nuove di te, pria ch'ei toccasse</l>
     <l n="50">Le soglie mie con l'affannato piede,</l>
     <l n="51">Dissi: il mio sposo, il mio Giason che face?</l>
     <l n="52">Et ei pien di vergogna, i lumi affisse</l>
     <l n="53">In altra parte, e si taceva; ond'io</l>
     <l n="54">Squarciati i panni, e con tremante core</l>
     <l n="55">Più gli m'appresso e grido: oimè, vive egli?</l>
     <l n="56">È vivo il mio Giasone? anch'io m'uccido!</l>
     <l n="57">Et egli allora: ei vive. Et io ch'in forse</l>
     <l n="58">Stava del viver tuo, lo spinsi a forza</l>
     <l n="59">Co' giuri a dirmi il vero, et a gran pena</l>
     <l n="60">A' giuri diedi e a' sacramenti fede.</l>
     <l n="61">Ma poi ch'io fui sicura, i fatti egregi</l>
     <l n="62">Comincio a ricercare: et ei narrommi</l>
     <l n="63">Come i tori infiammati araro i campi;</l>
     <l n="64">Come de' denti de la belva sparsi</l>
     <l n="65">Altera gente e bellicosa uscio,</l>
     <l n="66">Ch'in fra se stessa se medesma uccise;</l>
     <l n="67">Come vincesti il velenoso drago</l>
     <l n="68">Mai sempre desto: et io che speme e tema</l>
     <l n="69">Aveva all'alma intorno, un'altra volta</l>
     <l n="70">Domando se tu vivi, e mentre ch'egli</l>
     <l n="71">Narrava l'opre illustri, a caso, e fuori</l>
     <l n="72">Del suo pensier, mi discoperse il furto</l>
     <l n="73">De la figliuola del gran re de' Colchi.</l>
     <l n="74">Ahimè, dove è la fede? u' sono i giuri?</l>
     <l n="75">U' son le faci, che più degne furo</l>
     <l n="76">D'ardersi dentro al funeral mio rogo,</l>
     <l n="77">Che render lume a l'infelici nozze?</l>
     <l n="78">Io non ti fui qual meretrice a canto,</l>
     <l n="79">Né ti fei don celatamente de la</l>
     <l n="80">Alma mia castità, ma l'alma Giuno</l>
     <l n="81">E 'l sacrosanto dio, le tempie intorno</l>
     <l n="82">Cinto di fiori, e d'intrecciati rami,</l>
     <l n="83">Vi fur presenti; anzi Imeneo, né mai</l>
     <l n="84">La suora e sposa del gran re de' lumi,</l>
     <l n="85">Lassa, non vidi, ma la trista Erinne</l>
     <l n="86">Portò le maritali infauste faci.</l>
     <l n="87">Perché quindi passare unqua doveva</l>
     <l n="88">La tessalica armata? et Argo e Tifi</l>
     <l n="89">Ch'aveva a far co' miei paterni regni?</l>
     <l n="90">Qui non era il monton dei velli d'oro,</l>
     <l n="91">Né del canuto Eeta il patrio seggio.</l>
     <l n="92">Io ben pensato avea dentro al mio petto</l>
     <l n="93">(Ma 'l mio fato crudel tardò l'impresa)</l>
     <l n="94">Col valor feminil cacciar di fuori</l>
     <l n="95">De' miei confin la peregrina armata:</l>
     <l n="96">E lo poteva far, ché le mie donne</l>
     <l n="97">Uccider sanno i valorosi maschi;</l>
     <l n="98">E schermir mi dovea con tai guerriere,</l>
     <l n="99">E difender da te la vita, e l'alma</l>
     <l n="100">Mia pudicizia, e 'l non macchiato nome.</l>
     <l n="101">Ma non pur non ti nocqui, anzi qual fido</l>
     <l n="102">E dolce sposo mio, t'accolsi dentro</l>
     <l n="103">Al regno, alla cittade, al letto, all'alma:</l>
     <l n="104">E lieto meco dimorasti tanto,</l>
     <l n="105">Che di neve imbiancò due volte il verno</l>
     <l n="106">I colli intorno, e nell'ardente state</l>
     <l n="107">Due volte ancor ve la distrusse il sole;</l>
     <l n="108">E l'ingordo arator già lieto intorno</l>
     <l n="109">Ne' campi biancheggiar scorgea le biade</l>
     <l n="110">La terza state, e s'accingeva a corre</l>
     <l n="111">Di sue fatiche i desiati frutti,</l>
     <l n="112">Quando dal bel desio, da l'alta impresa</l>
     <l n="113">Alteramente e stimolato e punto,</l>
     <l n="114">Da' tuoi compagni inanimito e mosso,</l>
     <l n="115">Dal mar tranquillo e da' propizii venti,</l>
     <l n="116">Lusingato da quei, da questi spinto,</l>
     <l n="117">I larghi seni alle gran vele apristi,</l>
     <l n="118">E nel duro partir con tai parole</l>
     <l n="119">Di pianti miste, e di sospiri ardenti</l>
     <l n="120">Cercasti far minor mio duolo immenso:</l>
     <l n="121">– O bella Isifil mia, io quindi sono</l>
     <l n="122">Rapito a forza, e se 'l mio buon destino</l>
     <l n="123">Vorrà già mai ch'io mi ritorni indietro,</l>
     <l n="124">Io tornerò tuo fido amante, e sposo,</l>
     <l n="125">Come or tuo sposo, e fid'amante io parto.</l>
     <l n="126">E fa' che quel che dentro al ventre ascoso</l>
     <l n="127">Tu tien del sangue mio si serbi in vita,</l>
     <l n="128">Ch'io son padre di lui, di lui tu madre –.</l>
     <l n="129">E queste son quante parole il duolo</l>
     <l n="130">Ti lasciò mandar fuore, e ben soviemmi</l>
     <l n="131">Che da' pianti interrotto e da' singulti</l>
     <l n="132">Non potesti seguir più oltra il dire.</l>
     <l n="133">Tu fra gli altri compagni, afflitto in volto,</l>
     <l n="134">Bagnandoti di pianto il petto e 'l viso,</l>
     <l n="135">Su la sacrata nave il sezzo andasti:</l>
     <l n="136">E mentre ella fuggia, gonfiando il vento</l>
     <l n="137">Le bianche vele, e sottraggendo i remi</l>
     <l n="138">Dall'alta prora l'acque, Isifil gli occhi</l>
     <l n="139">Volgeva al suo Giason, Giasone ad ella:</l>
     <l n="140">Tu la terra miravi, io, lassa, l'onde.</l>
     <l n="141">Poi che dal lido io non scorgea le vele,</l>
     <l n="142">Sovra una torre a presti passi ascendo,</l>
     <l n="143">Che d'ogni intorno il mar discuopre e vede,</l>
     <l n="144">Empiendomi di pianto il volto e 'l seno:</l>
     <l n="145">E bench'io gli occhi avessi umidi e molli,</l>
     <l n="146">Tra le lagrime pur le vidi, et oltra</l>
     <l n="147">L'usato modo lor scorgean le luci,</l>
     <l n="148">Ch'elle seguendo il gran desio del core</l>
     <l n="149">Vedean più lunge assai ch'umana vista</l>
     <l n="150">Soglia mirare: e quante, ahi stolta, poi</l>
     <l n="151">Quante sparsi preghiere al cielo e voti,</l>
     <l n="152">Che mi trasser da l'alma amore, e tema,</l>
     <l n="153">Che scioglier deggio ancor, poscia che salvo</l>
     <l n="154">Tornato sei da sì lodata impresa!</l>
     <l n="155">I voti io scioglierò? l'empia Medea</l>
     <l n="156">Goderà de' miei voti? Ahimè! che 'l core</l>
     <l n="157">Scoppia non men d'amor che d'ira e rabbia.</l>
     <l n="158">Io l'ostie sacre a' sacrosanti templi</l>
     <l n="159">Porterò mai? e pecorelle, e tori</l>
     <l n="160">Morti cadranno a' sacri altari inanti,</l>
     <l n="161">Da la mia destra uccisi? io, perché priva</l>
     <l n="162">Resti del mio Giason, misera, in vita,</l>
     <l n="163">E de' miei danni avrò mai grazie al cielo?</l>
     <l n="164">Io non fui mai sicura, anzi mai sempre</l>
     <l n="165">Temei che 'l padre tuo in Argo un giorno</l>
     <l n="166">Non ti sposasse; et ho temuto indarno</l>
     <l n="167">Le chiare greche e belle, anzi una strana</l>
     <l n="168">Barbara maga e meretrice infame</l>
     <l n="169">Offeso m'have, et oltraggiata sono</l>
     <l n="170">Da cui non sperai mai soffrire oltraggio.</l>
     <l n="171">Io so ben ch'ella, o per beltate o merto,</l>
     <l n="172">O per virtù, non t'ha infiammato il core,</l>
     <l n="173">Ma sol ne l'amor suo t'ha spinto e volto</l>
     <l n="174">Per forza d'erbe, e di parole maghe:</l>
     <l n="175">Ch'ella ne l'ombre de l'oscura notte</l>
     <l n="176">Erbe maligne e velenose svelle,</l>
     <l n="177">Altre ne sega con sagrata falce.</l>
     <l n="178">Ella dal corso suo ferma la luna</l>
     <l n="179">Di lei mal grado, et ha valor dapoi</l>
     <l n="180">Del maggior lume impallidire i raggi.</l>
     <l n="181">Ella de' fiumi e de' torrenti i piedi</l>
     <l n="182">Ne' lacci involve, e dal nativo loco</l>
     <l n="183">Gli arbor, le selve, e i vivi sassi muove;</l>
     <l n="184">E tra' sepolcri poi discinta e scalza,</l>
     <l n="185">Sciolti i capei, nella più folta notte</l>
     <l n="186">Sen va solinga, e tra la calda polve</l>
     <l n="187">Degli arsi roghi poi certe ossa accoglie:</l>
     <l n="188">Ella distrugge altrui, consuma, e ancide,</l>
     <l n="189">Benché lontani, e certe imagin finge</l>
     <l n="190">Di cera e lana, et acutissimi aghi</l>
     <l n="191">Entro a' lor cori affige, et altre poi</l>
     <l n="192">Opre maligne, ch'io non so, compone,</l>
     <l n="193">Ond'altrui spinga a viva forza amarla:</l>
     <l n="194">Ma 'l vero amor, non con incanti od erbe,</l>
     <l n="195">Ma con beltà, ma con virtù s'acquista.</l>
     <l n="196">Certo che l'empia, in quella guisa ch'ella</l>
     <l n="197">Costrinse i tori al non usato giogo,</l>
     <l n="198">Ha te sommesso all'amoroso incarco,</l>
     <l n="199">E con la forza istessa ond'ella vinse</l>
     <l n="200">La velenosa, e vigilante belva,</l>
     <l n="201">Ancor te vinse, e ti piegò la voglia,</l>
     <l n="202">Ed alla voglia sua la fe' conforme.</l>
     <l n="203">Aggiugni poi ch'alle famose prove</l>
     <l n="204">D'Ercole invitto, e di Polluce altero,</l>
     <l n="205">Di te, degli altri tuoi compagni fidi</l>
     <l n="206">Si fa compagna, e scelerata nuoce</l>
     <l n="207">Alla gran fama del suo sposo indegno.</l>
     <l n="208">E ben son molti ancor che 'l creder folle</l>
     <l n="209">Seguon dell'avo tuo maligno e crudo,</l>
     <l n="210">Che la vittoria al tuo valor sottragge,</l>
     <l n="211">Ed agli incanti e malefici ascrive;</l>
     <l n="212">E dicon non Giason, non la virtute</l>
     <l n="213">Degli altri suoi, ma sol Medea da' sacri</l>
     <l n="214">Muri levò le ricche spoglie d'oro.</l>
     <l n="215">Ma la tua madre Alcimede non have</l>
     <l n="216">Questa credenza, né 'l tuo padre Esone,</l>
     <l n="217">Che negli ultimi suoi vecchi anni vede</l>
     <l n="218">Dal più gelato ciel venuta l'empia</l>
     <l n="219">Incantatrice sua barbara nuora.</l>
     <l n="220">Ella dovea là nella Scizia, dove</l>
     <l n="221">L'altero Fasi, e la gelata Tana</l>
     <l n="222">Ne' Meotici stagni apportan l'onde,</l>
     <l n="223">Prendersi sposo, e non tra noi, che siamo</l>
     <l n="224">Di pietate e d'amor difformi a loro.</l>
     <l n="225">Ah volubil Giasone, ahi via più lieve</l>
     <l n="226">Dell'aure levi alla stagion novella,</l>
     <l n="227">Tue promesse di fé perché son vote?</l>
     <l n="228">Tu quindi pur ti dipartisti mio</l>
     <l n="229">Dolce consorte, e perché, ahi lassa, d'indi</l>
     <l n="230">Non sei tornato mio consorte amato?</l>
     <l n="231">Perché non son nel tornar tuo tua sposa,</l>
     <l n="232">Come tua sposa alla partita fui?</l>
     <l n="233">Se l'alta stirpe, e nobiltà del sangue,</l>
     <l n="234">La chiara fama, e i generosi fregi</l>
     <l n="235">Degli avi illustri ti commove e piace,</l>
     <l n="236">Ecco che io figlia son del gran Toante,</l>
     <l n="237">E gli avi miei furo Arianna e Bacco,</l>
     <l n="238">Quell'Arianna che dal sangue uscio</l>
     <l n="239">Del re di Creta, e fu rapita in cielo</l>
     <l n="240">Dal suo consorte, e coronata il fronte</l>
     <l n="241">Di nuove stelle, che co' raggi ardenti</l>
     <l n="242">Fanno minore, anzi sparir la luce</l>
     <l n="243">Dell'altre stelle che le sono intorno;</l>
     <l n="244">E Lenno avrai per marital tua dote,</l>
     <l n="245">Ch'assai feconda si dimostra, quando</l>
     <l n="246">Tenuta è colta; et infra tante e tante</l>
     <l n="247">Ricchezze e nobiltà, son degna anch'io</l>
     <l n="248">Esser da te mio sposo avuta in pregio.</l>
     <l n="249">Et or del seme tuo, porgendo aita</l>
     <l n="250">Al parto mio la sacrosanta Giuno,</l>
     <l n="251">Due figli ho fatto, e se domandi forse</l>
     <l n="252">Di cui sien lor sembianze, al volto, agli occhi</l>
     <l n="253">Sembran Giasone, et han del padre ogn'altra</l>
     <l n="254">Bella fattezza, e sol difformi in questo</l>
     <l n="255">Son dal lor genitor, che per l'etate</l>
     <l n="256">Non san tradire, od ingannare altrui.</l>
     <l n="257">E quasi fui, quantunque avolti in fasce,</l>
     <l n="258">In cambio mio per inviargli al padre,</l>
     <l n="259">Ma l'inumana lor matrigna, e cruda,</l>
     <l n="260">Il mio pensiero, e lor viaggio ha rotto:</l>
     <l n="261">Io di Medea ho paventato l'ire,</l>
     <l n="262">Perch'ella è via più cruda, e via più acerba</l>
     <l n="263">Di qual altra si sia matrigna ingiusta;</l>
     <l n="264">E di Medea le scelerate mani</l>
     <l n="265">Ad ogni brutta e scelerata impresa</l>
     <l n="266">Mai sempre sono apparecchiate e pronte.</l>
     <l n="267">Ella, che 'l sangue, e le squarciate membra</l>
     <l n="268">Del suo fratello alla campagna sparse,</l>
     <l n="269">Unqua sarebbe a' miei figliuoi pietosa?</l>
     <l n="270">E nondimen, quant'alcun dice, ahi folle,</l>
     <l n="271">E da' magici versi avinto e preso,</l>
     <l n="272">Hai posto lei, là dove Isifil prima</l>
     <l n="273">Dal merto suo, e dal tuo amor fu posta.</l>
     <l n="274">Ella, vergine ancor, nel letto accolse</l>
     <l n="275">L'amante suo sfacciatamente, et io</l>
     <l n="276">Con sante nozze mi ti diedi in braccio.</l>
     <l n="277">Ella tradì suo padre, io dalla morte</l>
     <l n="278">Tolsi il mio genitore; ella fuggio</l>
     <l n="279">Da Colco, io Lenno ancor mia patria albergo.</l>
     <l n="280">Ma che mi val, se l'impudica et empia</l>
     <l n="281">E scelerata, me pietosa amante</l>
     <l n="282">Superi e vinca? e se per dote immensa</l>
     <l n="283">Ha l'arte maga, e per quest'arte infame</l>
     <l n="284">Ha meritato aver tant'alto sposo?</l>
     <l n="285">Io l'opra ben delle mie donne incolpo:</l>
     <l n="286">Non laudo, o mio Giason, che crudamente</l>
     <l n="287">O con ferro o venen cacciaron l'alme</l>
     <l n="288">A' figli, a' frati, a' lor consorti, e a' padri,</l>
     <l n="289">Ma 'l fier dolore, e 'l dispregiato sesso,</l>
     <l n="290">E la rabbia e lo sdegno in man lor pose</l>
     <l n="291">L'armi, che fer del lor gran duol vendetta.</l>
     <l n="292">Dimmi, s'i venti alla tua voglia aversi</l>
     <l n="293">T'avesser spinto alle mie rive insieme</l>
     <l n="294">Con l'impudica tua lasciva putta,</l>
     <l n="295">Et io nel porto fuor venuta incontra</l>
     <l n="296">Ti fussi co' miei figli (ahi Giason crudo,</l>
     <l n="297">Certo ch'allor ti bisognava umile</l>
     <l n="298">Pregar la terra che s'aprisse, e vivo</l>
     <l n="299">Ti s'avesse inghiottito!), oimè, con quale</l>
     <l n="300">Animo mai, o con qual faccia avresti</l>
     <l n="301">I tuoi figliuoli, e me tua sposa accolto?</l>
     <l n="302">Ahi, perfido Giason, di qual tormento</l>
     <l n="303">Saresti stato, e di qual morte degno?</l>
     <l n="304">Io nondimen non t'avrei fatto oltraggio,</l>
     <l n="305">Non perché degno tu, ma perch'io pia;</l>
     <l n="306">E sol del sangue dell'iniqua et empia</l>
     <l n="307">Vil meretrice avrei saziati questi</l>
     <l n="308">Spregiati lumi, e quei begli occhi ancora,</l>
     <l n="309">Ch'ella co' versi suoi, lassa, m'ha tolto,</l>
     <l n="310">E di Medea, stata Medea sarei.</l>
     <l n="311">Ma se là su nel ciel dal sommo Giove</l>
     <l n="312">I voti nostri, e 'l lagrimar s'intende,</l>
     <l n="313">Pianga ella quel ch'or la negletta, e sola</l>
     <l n="314">Isifil piange, e d'altretanti figli,</l>
     <l n="315">E dello sposo suo resti orba e priva,</l>
     <l n="316">Sì com'io sposa, e di due figli madre</l>
     <l n="317">Lasciata son dal mio consorte infido;</l>
     <l n="318">Né lungamente si possegga quello</l>
     <l n="319">Sì mal cercato, e mal goduto bene,</l>
     <l n="320">E peggiormente l'abandoni e perda:</l>
     <l n="321">E qual suora al fratel, qual figlia al padre,</l>
     <l n="322">Tal sposa al sposo sia, tal madre ai figli.</l>
     <l n="323">E poi che 'l mar, poi che la terra indarno</l>
     <l n="324">Avrà cercato, ancor s'inalzi a volo,</l>
     <l n="325">E senza speme mai, povera e sola</l>
     <l n="326">Sen vada errando, e disperata alfine</l>
     <l n="327">Con le sue proprie man se stessa uccida.</l>
     <l n="328">Quest'è quel poi ch'io vi sospiro e bramo,</l>
     <l n="329">O scelerati abominandi sposi,</l>
     <l n="330">Poich'io tradita son, ch'al chiaro e al fosco</l>
     <l n="331">Il letto genial mai sempre abonde</l>
     <l n="332">Di rabbia, di timor, di sangue, e pianto.</l>
    </lg>
   </lg>
  </body>
 </text>
</TEI>