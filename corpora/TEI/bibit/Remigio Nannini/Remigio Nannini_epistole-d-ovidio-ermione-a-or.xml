<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole d'Ovidio -  Ermione a Oreste</title>
    <author>Remigio Nannini</author>
   </titleStmt>
   <extent>
    <measure unit="stanza">1</measure>
    <measure unit="line">265</measure>
   </extent>
   <publicationStmt>
    <publisher>UNED University</publisher>
    <idno>Remigio Nannini_epistole-d-ovidio-ermione-a-or</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole d'Ovidio -  Ermione a Oreste</title>
     <author>Remigio Nannini</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole d'Ovidio -  Ermione a Oreste</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">L'animoso figliuol d'Achille invitto,</l>
     <l n="2">Pirro, e del padre alla sembianza altero,</l>
     <l n="3">Lassa, mi tien contra ogni umana legge</l>
     <l n="4">E contra ogni pietà serrata e presa.</l>
     <l n="5">Io per non star nell'altrui forze a forza,</l>
     <l n="6">Forza gli fei quanto 'l valore infermo</l>
     <l n="7">Potea di donna, e contrastare al tutto</l>
     <l n="8">Femina non potei debile e frale,</l>
     <l n="9">E sdegnosa gli dissi: ahi troppo audace,</l>
     <l n="10">Ahi scelerato, ahi temerario Pirro,</l>
     <l n="11">Qual violenza è questa? Io non son priva</l>
     <l n="12">Di chi mi lasci invendicata, e sono</l>
     <l n="13">Sposa di tal ch'a qualche tempo fia</l>
     <l n="14">Vendicator del violento oltraggio.</l>
     <l n="15">Et ei, via più che tempestoso mare,</l>
     <l n="16">Qualor più freme, alle parole sordo,</l>
     <l n="17">Scapigliata, e chiamando Oreste invano,</l>
     <l n="18">Entro mi trasse all'odioso albergo.</l>
     <l n="19">Qual più grave martir, qual più crudele</l>
     <l n="20">Scempio sofferto avrei, s'arsa e distrutta</l>
     <l n="21">La bella patria mia, foss'ita in preda</l>
     <l n="22">A fiero vincitor barbaro, e strano?</l>
     <l n="23">Via più cortese assai, via meno acerba</l>
     <l n="24">Verso Andromache fu la Grecia altera,</l>
     <l n="25">Quando la greca e vincitrice fiamma</l>
     <l n="26">Le grandezze troiane arse e distrusse.</l>
     <l n="27">Ma tu, deh dolce mio consorte amato,</l>
     <l n="28">Deh dolce Oreste mio, s'omai ti cale</l>
     <l n="29">Di me tua sposa, e di mie gravi pene,</l>
     <l n="30">Vendica l'onte, e i violenti oltraggi,</l>
     <l n="31">Che nelle cose tue son fatti a forza.</l>
     <l n="32">Oimè, s'alcun dentro alle chiuse mandre,</l>
     <l n="33">O ne' rinchiusi armenti entrasse a forza,</l>
     <l n="34">Non prenderesti in lor difesa il ferro?</l>
     <l n="35">Et or ch'un uom t'ha la consorte tolto,</l>
     <l n="36">Pigro sarai a vendicarla e lento?</l>
     <l n="37">Facciati pure il mio gran padre esempio,</l>
     <l n="38">Che la sua sposa all'amator ritolse</l>
     <l n="39">Per forza d'armi, e la rapita moglie</l>
     <l n="40">Cagion gli fu di così giusta guerra.</l>
     <l n="41">S'egli si fosse entro al suo regno stato</l>
     <l n="42">Pigro, ocioso, e lento, ella consorte</l>
     <l n="43">Sarebbe ancor dell'amator di Troia,</l>
     <l n="44">Come sposa gli fu molti anni, e molti;</l>
     <l n="45">Né d'uopo t'è spiegar ben mille vele,</l>
     <l n="46">O la Grecia noiar d'uomini e d'arme,</l>
     <l n="47">Che tu sei solo a tanta impresa buono:</l>
     <l n="48">Bench'io son degna ancor d'esser ritolta</l>
     <l n="49">E con sangue, e con ferro, e ben conviensi</l>
     <l n="50">A sposo ardito, e valoroso amante,</l>
     <l n="51">Per torre altrui la sua consorte e donna,</l>
     <l n="52">Oprarvi il ferro, e spargervi anco il sangue.</l>
     <l n="53">Ma quando io non ti fussi amante, o sposa,</l>
     <l n="54">Né tu consorte a me, non siam noi nati</l>
     <l n="55">D'un avo istesso, e non mi sei cugino?</l>
     <l n="56">Deh dolce mio fratel, deh caro sposo,</l>
     <l n="57">Giusta pietade omai ti vinca, e muova</l>
     <l n="58">Di me tua suora e moglie, e sienti all'alma</l>
     <l n="59">Questi due dolci nomi amaro sprone.</l>
     <l n="60">Tu sai pur che mercé del vecchio e saggio</l>
     <l n="61">Tindaro, avolo mio, ch'io tanto amava,</l>
     <l n="62">Che fu non men per suoi costumi santi</l>
     <l n="63">Che per l'età di riverenza degno,</l>
     <l n="64">Ti fui data per moglie, il quale aveva</l>
     <l n="65">Di me, del padre mio, della sua figlia</l>
     <l n="66">L'ultime voglie entro a sua voglia ascose;</l>
     <l n="67">Ma lo mio genitor, ch'era allor quindi</l>
     <l n="68">Troppo lontano, e non sapeva quanto</l>
     <l n="69">Avesse fatto il diligente vecchio,</l>
     <l n="70">Mi promesse al figliuol d'Achille altero:</l>
     <l n="71">Ma l'avo mio, che di saviezza e d'anni</l>
     <l n="72">Era il primo tra noi, avea l'impero</l>
     <l n="73">Di far di me ciò che gradiva a lui.</l>
     <l n="74">Quando io divenni tua, non feci offesa</l>
     <l n="75">Ad uomo alcun, ma s'io mi sposo a Pirro,</l>
     <l n="76">Troppo alto faccio al mio marito oltraggio;</l>
     <l n="77">Né fia mio padre al nostro amor crudele,</l>
     <l n="78">Ch'egli ancor sa la gran virtù d'Amore,</l>
     <l n="79">E qual abbia valor sua face e dardo,</l>
     <l n="80">Et al genero suo sarà pietoso,</l>
     <l n="81">Come a se stesso; e la mia madre ancora</l>
     <l n="82">Con l'esempio di sé darà soccorso</l>
     <l n="83">A così bella, e sì lodata impresa.</l>
     <l n="84">Tu mi sei pur quel ch'a mia madre è stato</l>
     <l n="85">Lo mio gran genitore; e quel che fece</l>
     <l n="86">A lei l'amante e peregrin di Troia,</l>
     <l n="87">L'istesso ha fatto alla tua dolce e cara</l>
     <l n="88">E fedele Ermion l'audace Pirro:</l>
     <l n="89">Il qual, benché de' fatti egregi e belli</l>
     <l n="90">Del suo gran padre insuperbisca ognora,</l>
     <l n="91">Non sei di lui però men chiaro e illustre,</l>
     <l n="92">Ch'Oreste ancora ha d'onde alzarsi al cielo</l>
     <l n="93">Mercé degli avi suoi famosi e chiari,</l>
     <l n="94">E del suo genitore ha l'opre altere</l>
     <l n="95">Cui possa altrui con verità narrare.</l>
     <l n="96">E chi non sa che tutto il campo greco,</l>
     <l n="97">E l'istesso famoso altero Achille</l>
     <l n="98">Reggeva Agamennon? quello era solo</l>
     <l n="99">Privato capitan, questi era duce</l>
     <l n="100">De' più famosi, e più pregiati duci.</l>
     <l n="101">E Tantalo hai, e 'l suo figliuol Pelope,</l>
     <l n="102">Onde ti possa gloriare, e sei,</l>
     <l n="103">Se tu numeri ben, da Giove il quinto.</l>
     <l n="104">Né manchi di valor, né di virtute,</l>
     <l n="105">Perch'ognun sa che da giusta ira mosso</l>
     <l n="106">Ti volesti imbrattar le mani altere</l>
     <l n="107">Del sangue di tua madre, e dell'iniquo</l>
     <l n="108">Crudele Egisto, e vendicasti l'onte</l>
     <l n="109">Che quella, e questi, al genitor tuo fero:</l>
     <l n="110">E bench'altrui di scelerato e crudo</l>
     <l n="111">Animo verso alla tua madre infame</l>
     <l n="112">Ti dimostrasse il glorioso fatto,</l>
     <l n="113">Che potevi tu fare? ella fu duce</l>
     <l n="114">Con dare, ahi fera, ahi scelerata sposa,</l>
     <l n="115">Al padre tuo la mal composta veste,</l>
     <l n="116">Ond'ei vilmente, e bruttamente ucciso</l>
     <l n="117">Fosse dall'empio e temerario Egisto.</l>
     <l n="118">Io ben vorrei che per cagion più degna</l>
     <l n="119">Tu fossi stato e valoroso e chiaro:</l>
     <l n="120">Ma non ti mosse il tuo voler, ma l'empia</l>
     <l n="121">Tua genitrice a sì nefanda impresa</l>
     <l n="122">Ti spinse, e festi alla cagione eguale</l>
     <l n="123">Il degno effetto, onde l'infame Egisto</l>
     <l n="124">Ivi fece il terren bagnato e tinto</l>
     <l n="125">Del sangue suo, ove tuo padre in prima</l>
     <l n="126">L'avea fatto del suo vermiglio e lordo.</l>
     <l n="127">Ma Pirro invidioso in biasmo volge</l>
     <l n="128">Quel che t'è gloria, et ha poi faccia ancora</l>
     <l n="129">Di starmi inanzi agli occhi, ond'io di rabbia</l>
     <l n="130">E di sdegnoso ardor m'ardo e distruggo.</l>
     <l n="131">Dunque in presenza mia, mi fia biasmato</l>
     <l n="132">Il mio fratello, il mio marito Oreste?</l>
     <l n="133">Quest'è quel che mi duol, ch'io donna frale</l>
     <l n="134">Non ho valor di vendicar quell'onte</l>
     <l n="135">Che mi son fatte, o le parole ingiuste</l>
     <l n="136">Punir, ch'ognora il temerario Pirro</l>
     <l n="137">Mi dice in biasmo tuo, ma sol mi lice,</l>
     <l n="138">Femina, inerme, e dispregiata, e vile,</l>
     <l n="139">Versar dagli occhi miei lagrime amare,</l>
     <l n="140">Perché piangendo io disacerbo il duolo,</l>
     <l n="141">E l'onde lor quasi un ondoso fiume</l>
     <l n="142">Corron dagli occhi al seno, e fanno dentro</l>
     <l n="143">All'inornate guance eterno fonte.</l>
     <l n="144">Questa è la sorte aversa, e questo è il tristo</l>
     <l n="145">Fato di nostra stirpe, il qual si mostra</l>
     <l n="146">Crudele ancor, che noi femine siamo</l>
     <l n="147">Tutte soggette alle rapine, e tutte</l>
     <l n="148">Siam state a' padri, o nostri sposi tolte.</l>
     <l n="149">Io non dirò dell'amoroso inganno</l>
     <l n="150">Che Giove sotto a le mentite piume</l>
     <l n="151">Del bianco cigno alla sua Leda fece:</l>
     <l n="152">Ma sol dirò d'Ippodamia, la quale</l>
     <l n="153">Da la bella città d'Ismo, che parte</l>
     <l n="154">Duoi larghissimi mar, rapita venne.</l>
     <l n="155">Elena ancor ne' suoi primi anni fue</l>
     <l n="156">Tolta da Teseo, e poi tornata a forza</l>
     <l n="157">A' duoi german che fan bel segno in cielo:</l>
     <l n="158">Per lei medesma ancor, poi che rapita</l>
     <l n="159">Fu dal troiano amante, in Asia mosse</l>
     <l n="160">Il greco sposo suo le greche insegne.</l>
     <l n="161">Io quasi un'ombra ho queste cose a mente,</l>
     <l n="162">Sovengonmi a pena; io nondimeno</l>
     <l n="163">Le mi ricordo, e mi sovien ch'allora</l>
     <l n="164">Ch'ella quindi partio col nuovo amante,</l>
     <l n="165">Avea l'alma ciascun d'angoscia piena,</l>
     <l n="166">E di sospiri e lagrimose voci</l>
     <l n="167">S'udia suonar l'abbandonato albergo.</l>
     <l n="168">Piangeva il mio vecchio avo, e Clitennestra,</l>
     <l n="169">Di mia madre sorella, aveva i lumi,</l>
     <l n="170">Con Polluce e Castor, bagnati e molli,</l>
     <l n="171">E la sua madre Leda al suo gran Giove</l>
     <l n="172">Preghi porgeva e voti; et io mi svelsi</l>
     <l n="173">I non lunghi capegli, e dissi: dove,</l>
     <l n="174">Eh dove senza me ten vai, mia madre?</l>
     <l n="175">Il suo consorte era lontano; et io,</l>
     <l n="176">Forse non son di questa stirpe? ahi lassa,</l>
     <l n="177">Ecco ch'io nacqui acciò ch'io fussi preda</l>
     <l n="178">Del crudo, ingiusto, e scelerato Pirro.</l>
     <l n="179">Volesse il ciel che 'l valoroso Achille</l>
     <l n="180">Non fusse morto ancor, ch'ei del suo figlio</l>
     <l n="181">L'onte crudeli, et i protervi oltraggi,</l>
     <l n="182">Come saggio e gentil, biasmato avrebbe:</l>
     <l n="183">Né piacque al grande Achille, et or via meno</l>
     <l n="184">Gli piaceria, ch'abandonato sposo</l>
     <l n="185">Vedovo e sol ne le tradite piume</l>
     <l n="186">Piangesse invan la sua rapita donna.</l>
     <l n="187">Qual mio grave fallir mi fa gli Dii</l>
     <l n="188">Così crudeli? e qual maligna stella</l>
     <l n="189">Dirò già mai che sì m'oltraggi e nuoca?</l>
     <l n="190">Misera me! che ne' primi anni io vissi</l>
     <l n="191">Senza mia madre, e sotto ad Ilio armato</l>
     <l n="192">Il mio gran genitor si stava, et io</l>
     <l n="193">D'ambi i parenti miei era orba e priva,</l>
     <l n="194">Bench'ambidoi fosser tra' vivi ancora.</l>
     <l n="195">Ahi bella madre mia, ahi bella e cara</l>
     <l n="196">Mia genitrice! io non potei godermi</l>
     <l n="197">Picciola ancor quell'accoglienze grate,</l>
     <l n="198">Che dalle madri loro han l'altre figlie,</l>
     <l n="199">Né le picciole braccia al collo avolsi,</l>
     <l n="200">Né mi dormei, né mi t'assisi in grembo</l>
     <l n="201">Alle ginocchia tue gradita soma;</l>
     <l n="202">Né ti calse adornarmi il collo o 'l petto</l>
     <l n="203">Di perle e d'oro, od intrecciarmi il crine,</l>
     <l n="204">O che i biondi capei negletti ad arte</l>
     <l n="205">Gisser lascivi alle mie guance intorno;</l>
     <l n="206">Né l'albergo reale ornato vidi</l>
     <l n="207">Da la mia cara genitrice, in cui</l>
     <l n="208">Mi dessi in braccio al mio consorte amato.</l>
     <l n="209">Io ben ti venni al tuo ritorno incontra,</l>
     <l n="210">Né m'era nota, io ti confesso 'l vero,</l>
     <l n="211">L'aria del volto, o la materna imago.</l>
     <l n="212">Io nondimeno alle sembianze belle</l>
     <l n="213">Elena ti credei, perch'io più volte</l>
     <l n="214">Udito avea che la mia madre ogn'altra</l>
     <l n="215">Donna, che mai tra noi discesa fosse,</l>
     <l n="216">Di grazia e di beltà vincea d'assai:</l>
     <l n="217">Né t'era nota anch'io, onde sovente</l>
     <l n="218">A quelle donne addomandavi quale</l>
     <l n="219">Fosse la tua sì poc'amata figlia.</l>
     <l n="220">E tra tanti miei mali, in questo solo</l>
     <l n="221">Assai mi piacqui, e mi stimai beata,</l>
     <l n="222">Ch'io fui donna d'Oreste: et ei mi fia</l>
     <l n="223">(O di nostro destin acerbe voglie!),</l>
     <l n="224">S'ei non mi toglie altrui, misera, tolto.</l>
     <l n="225">Quest'è quel ben che l'abbruciata Troia,</l>
     <l n="226">E del mio genitor la gloria illustre</l>
     <l n="227">M'have arrecato, ahi lassa me, ch'io sono</l>
     <l n="228">Serva dell'empio mio nimico Pirro!</l>
     <l n="229">Egli è ben ver ch'assai più breve parmi</l>
     <l n="230">Questo mio scempio allor ch'a mezzo 'l giorno</l>
     <l n="231">I lucenti destrieri Apollo sprona.</l>
     <l n="232">Ma quando 'l sol s'asconde, e mesta e sola</l>
     <l n="233">Mi chiude l'ombra entro all'odiato albergo</l>
     <l n="234">E dentro al letto, ch'io sempr'ebbi a schifo,</l>
     <l n="235">Allor dagli occhi miei si fugge il sonno,</l>
     <l n="236">E verso amari pianti, e quant'io posso,</l>
     <l n="237">Quasi da fiera et affamata belva,</l>
     <l n="238">Fuggo da Pirro; e per sì fatti mali</l>
     <l n="239">Tramortisco talora, e fuor del senso</l>
     <l n="240">Le membra odiate inaveduta ho tocco:</l>
     <l n="241">Ma come io mi risento, e sento ch'io</l>
     <l n="242">Ho fatto error così nefando e brutto,</l>
     <l n="243">Subito fuggo, e dal nimico aspetto</l>
     <l n="244">Ratta m'involo, e mi cred'io le mani</l>
     <l n="245">Aver macchiate, e bruttamente lorde.</l>
     <l n="246">Spesso di Pirro in vece, il nome amato</l>
     <l n="247">D'Oreste mio vien fore, e di mia voce</l>
     <l n="248">Il dolce fallo, e l'amoroso errore</l>
     <l n="249">Qual presagio felice inchino et amo.</l>
     <l n="250">Deh dolce Oreste mio, deh mio consorte,</l>
     <l n="251">Toglimi al mio nimico, io te ne prego</l>
     <l n="252">Per la mal nostra aventurata stirpe,</l>
     <l n="253">E per quell'alto sacrosanto Giove</l>
     <l n="254">Che le fu padre, al cui sol cenno il cielo</l>
     <l n="255">S'imbruna e rasserena, e 'l gran Nettunno</l>
     <l n="256">Si conturba e tranquilla, e la gran mole</l>
     <l n="257">De la terra talor si scuote e muove.</l>
     <l n="258">Io te ne prego ancor per l'infelici</l>
     <l n="259">Ossa d'Agamennon tuo padre, a cui</l>
     <l n="260">Fui già nipote umil, ch'ancor sepolte</l>
     <l n="261">Ti son tenute, poi che così giusta</l>
     <l n="262">E sì degna di lor vendetta festi:</l>
     <l n="263">Perch'io fermata son d'esserti sposa,</l>
     <l n="264">O ne' verd'anni miei trarmi di vita,</l>
     <l n="265">Et esser di me stessa acerba Parca.</l>
    </lg>
   </lg>
  </body>
 </text>
</TEI>