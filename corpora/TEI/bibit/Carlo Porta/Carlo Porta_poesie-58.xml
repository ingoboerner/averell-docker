<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 58</title>
    <author>Carlo Porta</author>
   </titleStmt>
   <extent>
    <measure unit="stanza">17</measure>
    <measure unit="line">308</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-58</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 58</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 58</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Alto allon, trinche vain, trinche vain!</l>
     <l n="2">Portee scià mezz e zain — e peston,</l>
     <l n="3">trinche vain, trinche vain, prest, allon!</l>
     <l n="4">Mì denanz de mia trippa voller</l>
     <l n="5">d'ogni sort de caraff, de biccer,</l>
     <l n="6">mì voller metter surba in vassell</l>
     <l n="7">e vodara cantina a Perell!</l>
     <l n="8">Ah che bev! Ah che bev che vuj fà,</l>
     <l n="9">vuj sgonfiamm,</l>
     <l n="10">vuj negamm — vuj s'cioppà,</l>
     <l n="11">vuj scarpamm,</l>
     <l n="12">sgarbellamm — col cantà,</l>
     <l n="13">col fà eviva</l>
     <l n="14">al gran mètter che riva,</l>
     <l n="15">al patron, car carasc, bon patron,</l>
     <l n="16">ch'el ven scià con la brocca d'oliva,</l>
     <l n="17">senza ruzz, nè sparad, nè baccan,</l>
     <l n="18">a proved ai besogn de Milan.</l>
     <l n="19">Alto allon, trinche vain, trinche vain!</l>
     <l n="20">Portee scià mezz e zain — e peston,</l>
     <l n="21">trinche vain, trinche vain, prest, allon!</l>
     <l n="22">Se i speranz della pas ses agn fa</l>
     <l n="23">m'han faa bev a sto post tanto vin</l>
     <l n="24">de fà corr di barchitt, di molin,</l>
     <l n="25">tanto mej l'è incoeu el dì de boffà,</l>
     <l n="26">de spongà,</l>
     <l n="27">de sugà,</l>
     <l n="28">de negà,</l>
     <l n="29">chè la pas no la manca — l'è franca,</l>
     <l n="30">chè l'è chì, che la pò pù scappà.</l>
     <l n="31">Alto donch, trinche vain, scià del vin!</l>
     <l n="32">ch'el mè stomegh l'è secch come on ciod,</l>
     <l n="33">scià on martin</l>
     <l n="34">de Buscaa, ch'el vuj god</l>
     <l n="35">con savor</l>
     <l n="36">in onor — del patron!</l>
     <l n="37">Quest l'è bon!</l>
     <l n="38">Cara, cara, che fior</l>
     <l n="39">de bobô — che l'è quest! Oh che gust!</l>
     <l n="40">Glô, glô, glô — Benedetta la terra</l>
     <l n="41">de Buscaa, di contorna de Bust,</l>
     <l n="42">che ve staga lontana la guerra,</l>
     <l n="43">che i tempest, i stravent, la scighera</l>
     <l n="44">vaghen tucc a pestass in brughera.</l>
    </lg>
    <lg n="2">
     <l n="45">Viva semper quell patron</l>
     <l n="46">che manten — grass el terren,</l>
     <l n="47">ch'el sa spend in piantagion</l>
     <l n="48">e in repar quell che conven,</l>
     <l n="49">che l'è giust cont i pajsan,</l>
     <l n="50">che in del spend el va corriv,</l>
     <l n="51">che ai fattor el liga i man,</l>
     <l n="52">ch'el sa viv e lassà viv!</l>
     <l n="53">Viva semper quell patron</l>
     <l n="54">che va, ved, e che proved,</l>
     <l n="55">che sa cred ai relazion</l>
     <l n="56">quell ch'el cred de podè cred!</l>
    </lg>
    <lg n="3">
     <l n="57">Ogni sces a on patron su sto taj</l>
     <l n="58">la deventa ona vigna pientada,</l>
     <l n="59">sgrazzononn d'ugonona inscì fada</l>
     <l n="60">da stantà col stanghett a portaj.</l>
     <l n="61">A on patron de sta sort tucc i ugh</l>
     <l n="62">ghe fan vin, ghe van tucc in cantina:</l>
     <l n="63">nissun grippa, nissun fa pacciugh,</l>
     <l n="64">hin inutel i ciav sulla spina.</l>
     <l n="65">Donch glô, glô — Viva viva el resgiô</l>
     <l n="66">gloria e onor di Lombard, di Todesch,</l>
     <l n="67">donch glô, glô — Viva viva franzesch!</l>
     <l n="68">L'è franzesch quell patron — tanto bon,</l>
     <l n="69">tucc el san, el san tucc che l'è lu</l>
     <l n="70">quell patron caregh ras de vertù,</l>
     <l n="71">ch'el ven scià senza ruzz nè baccan</l>
     <l n="72">a proved ai besogn de Milan!</l>
    </lg>
    <lg n="4">
     <l n="73">Ohè baroni,</l>
     <l n="74">brugnoni,</l>
     <l n="75">slandroni!</l>
     <l n="76">Pientamm chì</l>
     <l n="77">giuradì!</l>
     <l n="78">de parmì</l>
     <l n="79">on trattin</l>
     <l n="80">col martin</l>
     <l n="81">senza vin?</l>
     <l n="82">On intort</l>
     <l n="83">de sta sort</l>
     <l n="84">al bosin?</l>
     <l n="85">Prest canaj,</l>
     <l n="86">razzapaj,</l>
     <l n="87">Mort o Vin!</l>
    </lg>
    <lg n="5">
     <l n="88">Pas, pas, pas — che l'è chì lu el bombas.</l>
     <l n="89">Canegraa — del Modron?...</l>
     <l n="90">Sanguanon!</l>
     <l n="91">Pas, pas, pas —</l>
     <l n="92">hoo fallaa — i mee brugnon.</l>
     <l n="93">Che Toccaj, che Alicant, che Sciampagn,</l>
     <l n="94">che pacciugh, che mes'ciozz forester!</l>
     <l n="95">Vin nostran, vin di noster campagn,</l>
     <l n="96">ma legittem, ma s'cett, ma sinzer,</l>
     <l n="97">per el stomegh d'on bon Milanes</l>
     <l n="98">ghe va robba del noster paes.</l>
     <l n="99">Nun che paccem del bell e del bon,</l>
     <l n="100">fior de manz, de vedij, de cappon,</l>
     <l n="101">fior de pan, de formaj, de butter,</l>
     <l n="102">no emm besogn de fà el cunt coj biccer,</l>
     <l n="103">e per quest la gran mader natura</l>
     <l n="104">la s'è tolta la santa premura</l>
     <l n="105">de vojann giò de bev col boccaa</l>
     <l n="106">fior de scabbi passant e salaa,</l>
     <l n="107">fior de scabbi mostos e suttir</l>
     <l n="108">di nost vign, di nost ronch, di nost fir.</l>
     <l n="109">Vin nostran, vin nostran, torni a dì,</l>
     <l n="110">de trincà col coeur largh e a memoria,</l>
     <l n="111">chè di vin forestee la gran boria</l>
     <l n="112">per el pù la va tutta a fornì</l>
     <l n="113">in d'on pôff, fumm e scumma, e bott lì!</l>
    </lg>
    <lg n="6">
     <l n="114">Ma ovej là! giust mò lu sur Perell,</l>
     <l n="115">scià on bon fiaa de vinett, ma de quell</l>
     <l n="116">savorii, limped, luster e s'cett</l>
     <l n="117">che se catta suj ronch del Gergnett.</l>
     <l n="118">Con sto scabbi, che in pont de lejal</l>
     <l n="119">l'è el retratt del nost coeur tal e qual,</l>
     <l n="120">gh'hoo intenzion — de intonà ona canzon</l>
     <l n="121">in onor della nostra patrona</l>
     <l n="122">che poeù infin, se l'è bella, l'è bona,</l>
     <l n="123">se l'è dolza, graziosa — e giusosa,</l>
     <l n="124">foo el mè cunt che l'è on rasol anch lee</l>
     <l n="125">d'ona vit — ben sciarnida — e scialosa,</l>
     <l n="126">insedida — e cressuda in sto sit</l>
     <l n="127">grazia all'aria e all'influss del Verzee!</l>
     <l n="128">Scià — manch ciaccer, vint, trenta caraff!</l>
     <l n="129">Paghi mì — chi voeur bev vegna chì,</l>
     <l n="130">chi voeur bev, presto chì — paghi mì!</l>
     <l n="131">Creppa, s'cioppa in sto dì — l'avarizia,</l>
     <l n="132">e che viva la pas, l'amicizia.</l>
     <l n="133">Alto andemm —</l>
     <l n="134">sù sbraggemm — sù cantemm,</l>
     <l n="135">che la sòlfa l'è questa che chì,</l>
     <l n="136">alto là! intoni mì — citto lì.</l>
    </lg>
    <lg n="7">
     <l n="137">Viva, viva la nostra patrona,</l>
     <l n="138">buseccona</l>
     <l n="139">tant lee come nun,</l>
     <l n="140">che intuitù</l>
     <l n="141">de bellezza e virtù</l>
     <l n="142">per brio bacco le zed a nissun!</l>
    </lg>
    <lg n="8">
     <l n="143">St'anemina del ciel delicada,</l>
     <l n="144">destinada</l>
     <l n="145">a stà ai fianch del patron,</l>
     <l n="146">l'è el retratt</l>
     <l n="147">de la pas che l'è in att</l>
     <l n="148">de fà a sciosc con la giusta reson.</l>
    </lg>
    <lg n="9">
     <l n="149">Dopo i torber, i guaj, la deslippa</l>
     <l n="150">che la pippa</l>
     <l n="151">n'han rott per tant ann,</l>
     <l n="152">lee la ven</l>
     <l n="153">come l'arco balen</l>
     <l n="154">a prometten la fin di malann.</l>
    </lg>
    <lg n="10">
     <l n="155">Viva, viva la nostra resgiôra</l>
     <l n="156">protettora</l>
     <l n="157">di bon Milanes,</l>
     <l n="158">no gh'è ben</l>
     <l n="159">fin ch'el ciel le manten</l>
     <l n="160">che nol poda sperà el nost paes.</l>
    </lg>
    <lg n="11">
     <l n="161">Car vinitt del Monsciasch savorii</l>
     <l n="162">che gh'avii</l>
     <l n="163">giustaa el stomegh de tosa,</l>
     <l n="164">tornee adess</l>
     <l n="165">a giustaghel l'istess,</l>
     <l n="166">conservenn la soa vitta preziosa!</l>
    </lg>
    <lg n="12">
     <l n="167">Trinche vain, trinche vain, prest, allon!</l>
     <l n="168">che l'è inscì che forniss la canzon.</l>
    </lg>
    <lg n="13">
     <l n="169">Puntum chì: adess ghe voeur on crostin</l>
     <l n="170">tant per romp, per destingu vin de vin...</l>
     <l n="171">Cribbi! cribbi! che pan piscinin!</l>
     <l n="172">Hin pù grand i paroll de la metta,</l>
     <l n="173">hin pù gross i botton del Lapouff,</l>
     <l n="174">se me catta ona famm de poetta,</l>
     <l n="175">m'en sgandolli on mezz gerla in d'on bouff.</l>
     <l n="176">Ma andemm là — che la pas, ch'el patron</l>
     <l n="177">el ven chì a sigillann in persona,</l>
     <l n="178">la farà — scomparì sti botton.</l>
     <l n="179">Manch aggravi, commerzi, danee,</l>
     <l n="180">on bon Prenzep che faga on quaj spicch,</l>
     <l n="181">el san tucc, fina el Miggia e el Simona,</l>
     <l n="182">ch'hin el mantes che sgonfia sù i micch.</l>
    </lg>
    <lg n="14">
     <l n="183">Ora intant che l'abbondanza</l>
     <l n="184">l'è in viagg cont el resgiô,</l>
     <l n="185">vuj spassamm per la Brianza</l>
     <l n="186">anmò on bott a fà glô glô.</l>
     <l n="187">Gh'hoo el petitt de impì el bottan</l>
     <l n="188">cont on fior de firisell</l>
     <l n="189">che se fa in d'on cantonscell</l>
     <l n="190">su la volta de Vedan.</l>
     <l n="191">Ah che vin! Pader Abaa!</l>
     <l n="192">limped, viv e savorii!</l>
     <l n="193">De quest chì in del vin de trii</l>
     <l n="194">no ghe n'è proppi mai staa.</l>
     <l n="195">Se sto vin tal e qual l'è</l>
     <l n="196">el podess deventà on omm,</l>
     <l n="197">e mì anmì deventà on re,</l>
     <l n="198">no vorrev de galantomm</l>
     <l n="199">che sto scior vin de Vedan</l>
     <l n="200">el me stass on brazz lontan...</l>
     <l n="201">Ma, eel fors lu... che denanz dagh el sacc</l>
     <l n="202">el me cascia in del coeur el coracc</l>
     <l n="203">de voltamm per brio bacco a descor</l>
     <l n="204">col medemm</l>
     <l n="205">noster re e imperator?</l>
     <l n="206">Ah sì ben che l'è lu!... saldo... andemm...</l>
     <l n="207">Alto, spiret, sur Carla!... politto...</l>
     <l n="208">Via ch'el parla — Moxtill!... spiret.. citto!</l>
    </lg>
    <lg n="15">
     <l n="209">Cont el fumm de sto vin sacra maistaa,</l>
     <l n="210">come procurador del popol bass,</l>
     <l n="211">ghe stampi in ciel pù mej che nè sul sass</l>
     <l n="212">el giurament de amor, de fedeltaa!</l>
     <l n="213">Adess, Maistaa, mò el leggiarà addrittura</l>
     <l n="214">sul volt de tucc la carta de procura.</l>
    </lg>
    <lg n="16">
     <l n="215">Anem tucc: Trinche vain, prest, allon,</l>
     <l n="216">viva semper franzesch nost Patron!</l>
     <l n="217">Chee?... Vin bianch!</l>
     <l n="218">Quest poeù nò, nol vuj nanch</l>
     <l n="219">s'el fudess de Masaa del pù s'cett!</l>
     <l n="220">Nò, nol vuj, malarbetta la pressa!</l>
     <l n="221">Vin de messa? — Sont pien de respett,</l>
     <l n="222">hin bon vin, tutt sostanza e savor,</l>
     <l n="223">ma però van bevuu de per lor,</l>
     <l n="224">chè no lighen coj vin de color.</l>
     <l n="225">Mì puttost vorrev fann ona tomma</l>
     <l n="226">col vin ross de Masaa de cà Romma,</l>
     <l n="227">cordial, nett e s'cett come on specc,</l>
     <l n="228">semper bon — stupendon — quand l'è vecc.</l>
     <l n="229">L'è peccaa, sanguanon, ch'el mè venter</l>
     <l n="230">nol sia largh come el fond d'ona tina;</l>
     <l n="231">podarev inscì metteghen denter</l>
     <l n="232">de sti fior de siropp de cantina,</l>
     <l n="233">chè ghe n'emm proppi a mucc, a balocch,</l>
     <l n="234">che a lassaj me va l'anema in tocch.</l>
     <l n="235">Pagarev no soo cossa... on million!</l>
     <l n="236">che in quij dì — che stà chì — el nost patron</l>
     <l n="237">possess mì — fagh in cà el cantinee,</l>
     <l n="238">ma con patt che i Dottor de la Cort</l>
     <l n="239">fôrt... s'intend, stassen foeura di pee.</l>
     <l n="240">Vorrev mettegh lì tucc in spallera</l>
     <l n="241">i nost scabbi, scialos e baffios,</l>
     <l n="242">quell bell limped e sodo d'Angera,</l>
     <l n="243">quell de Casten brillant e giusos,</l>
     <l n="244">quij grazios — de la Santa e d'Osnagh</l>
     <l n="245">quell magnifegh de Omaa, de Buragh,</l>
     <l n="246">quell de Vaver posaa e sostanzios,</l>
     <l n="247">quell sinzer e piccant de Casal,</l>
     <l n="248">quij cordial — de Canonega e Oren,</l>
     <l n="249">quij mostos — nett e s'cett e salaa</l>
     <l n="250">de Suigh, de Biassonn, de Casaa,</l>
     <l n="251">de Bust piccol, Buscaa, Parabiagh,</l>
     <l n="252">de Mombell, de Cassan, Noeuva e Des,</l>
     <l n="253">de Maggenta, de Arlaa, de Vares,</l>
     <l n="254">e olter milla million — de vin bon,</l>
     <l n="255">che, s'el riva a saggiaj el patron,</l>
     <l n="256">nol ne bev mai pù on gott forestee;</l>
     <l n="257">fors el loda, chi sa, el cantinee,</l>
     <l n="258">e fors'anca el le ciamma e el ghe ordenna</l>
     <l n="259">de inviaghen quaj bonza a Vienna.</l>
     <l n="260">Scià de bev anca mò, che sont succ!</l>
     <l n="261">che no poss pù mennà la tappella...</l>
    </lg>
    <lg n="17">
     <l n="262">Franco in gamba... voj là... ch'el se ponda...</l>
     <l n="263">Vej! s'el donda — ch'el sbassa la vella,</l>
     <l n="264">sì s'el voeur voltà là la caraffa</l>
     <l n="265">de quell tal inscì faa de la staffa.</l>
     <l n="266">Che caraffa! che vella d'Egitt!</l>
     <l n="267">Gaviraa?... del sur Duca?... del mej?</l>
     <l n="268">Vuj sgonfiamm,</l>
     <l n="269">vuj negamm — l'hoo già ditt!</l>
     <l n="270">Foo on sequester su tucc i vassej,</l>
     <l n="271">che l'è quest el ver dì — de boffà,</l>
     <l n="272">de spongà,</l>
     <l n="273">de sugà,</l>
     <l n="274">de negà,</l>
     <l n="275">chè la pas no la manca — l'è franca,</l>
     <l n="276">chè l'è chì — che la pò pù scappà.</l>
     <l n="277">Alto allon! Trinche vain, paghi mì!</l>
     <l n="278">Chi gh'ha sêt, chi voeur bev, vegna chì!</l>
     <l n="279">Foo poeù cunt che la pas in d'on mes</l>
     <l n="280">la ne paga la ciòcca coj spes.</l>
     <l n="281">Cara pas, santa pas sospirada,</l>
     <l n="282">tant cercada — comprada e pagada,</l>
     <l n="283">t'emm cattada — pur anch se Dio voeur!</l>
     <l n="284">Ah stà chì! Pientet, sceppa, radisa,</l>
     <l n="285">no destacchet mai pù dal nost coeur!</l>
     <l n="286">Te faran de ciel limped, de sò</l>
     <l n="287">i vertù de franzesch, de luvisa,</l>
     <l n="288">te faran de difesa — e de scesa</l>
     <l n="289">gratitudena e amor di resgiô,</l>
     <l n="290">finalment te faran de rosada</l>
     <l n="291">sta granada</l>
     <l n="292">e sti gôtt de glô glô.</l>
     <l n="293">Svint, sù, allegher! coj tazz in di man</l>
     <l n="294">femm eviva al patron de Milan!</l>
     <l n="295">Tucc unii in d'ona sola fameja</l>
     <l n="296">gent de toga, de spada e livreja,</l>
     <l n="297">gent de cappa, de gippa e de penna,</l>
     <l n="298">Venezian, Busecconi, Todesch,</l>
     <l n="299">bevemm tucc, sù sbraggemm — sù cantemm,</l>
     <l n="300">fin che cascia la spina e la lenna,</l>
     <l n="301">viva, viva la cá de lo renna!</l>
     <l n="302">viva, viva, evivazza franzesch!</l>
     <l n="303">Ch'el ne possa durà sto resgiô</l>
     <l n="304">fin che al mond ghe sarà de glô glô.</l>
     <l n="305">Trinche vain, trinche vain, femm bandoria,</l>
     <l n="306">chè l'è quest el temp giust de scialalla,</l>
     <l n="307">«e onoremm tucc i ann la memoria</l>
     <l n="308">de sto dì col glô glô, con la balla».</l>
    </lg>
   </lg>
  </body>
 </text>
</TEI>