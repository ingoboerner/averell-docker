<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 88</title>
    <author>Carlo Porta</author>
   </titleStmt>
   <extent>
    <measure unit="stanza">36</measure>
    <measure unit="line">216</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-88</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 88</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 88</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Deggià, madamm Bibin, che la gh'ha el rantegh</l>
     <l n="2">de mettes anca lee a spuvà redond,</l>
     <l n="3">e la dezid de Classich, de Romantegh</l>
     <l n="4">come se se trattass de vej, de blond;</l>
     <l n="5">che l'abbia flemma de sentimm anch mì</l>
     <l n="6">che a sto proposit gh'hoo quajcoss de dì.</l>
    </lg>
    <lg n="2">
     <l n="7">In primis ante omnia, ghe diroo</l>
     <l n="8">che per vorè dezid de sti materi</l>
     <l n="9">l'è minga assee l'avegh in spalla el coo,</l>
     <l n="10">e squas nanca l'avegh fior de criteri,</l>
     <l n="11">ma fa besogn cognoss a menna did</l>
     <l n="12">in longh e in largh i caus de dezid.</l>
    </lg>
    <lg n="3">
     <l n="13">Che se per moeud de dì la se imbattess</l>
     <l n="14">in duu che la fasessen a cazzott,</l>
     <l n="15">e inscì per azzident el ne vedess</l>
     <l n="16">vun più stizzos a mettes l'olter sott,</l>
     <l n="17">vorravela mò dì cara signora</l>
     <l n="18">che la reson ghe l'abbia quell dessora?</l>
    </lg>
    <lg n="4">
     <l n="19">Donca, perchè on brighella e on stentarell</l>
     <l n="20">e on lapôff che voeur falla de platon</l>
     <l n="21">van adoss ai Romantegh col cortell</l>
     <l n="22">e responden bestemmi per reson,</l>
     <l n="23">madamm Bibin, la vorarà anca lee</l>
     <l n="24">andà adoss ai Romantegh cont i pee?</l>
    </lg>
    <lg n="5">
     <l n="25">Lee tant bella, graziosa e delicada,</l>
     <l n="26">la vorrav fass de stomegh inscì fort</l>
     <l n="27">de stà a botta a sta pocca baronada?</l>
     <l n="28">Ohibò, madamm, la se farav tropp tort!</l>
     <l n="29">Se lor tratten de bulli e de bardassa,</l>
     <l n="30">quest l'è on sò privileg, che la gh'el lassa.</l>
    </lg>
    <lg n="6">
     <l n="31">Donca, madamm, che la se rasserenna,</l>
     <l n="32">che la comoda in rid quell bell bocchoeu,</l>
     <l n="33">chè i Romantegh infin no hin l'ienna,</l>
     <l n="34">hin minga el lôff che va a mangià i fioeu,</l>
     <l n="35">ma hin fior de Paladin tutt cortesia,</l>
     <l n="36">e massim coj donn bej come usciuria.</l>
    </lg>
    <lg n="7">
     <l n="37">E l'è appunt dal linguagg che i Paladin</l>
     <l n="38">parlaven in del temp de Carlo Magn</l>
     <l n="39">che i Todisch han creduu, madamm Bibin,</l>
     <l n="40">de tirà a voltra on nomm squasi compagn</l>
     <l n="41">per battezà sti Paladin novej,</l>
     <l n="42">protettor del bon sens e di donn bej.</l>
    </lg>
    <lg n="8">
     <l n="43">Ora mò, quant al nomm, che no la vaga</l>
     <l n="44">a cercà pù de quell che gh'hoo ditt mì,</l>
     <l n="45">o brutt o bell el nomm coss'el suffraga?</l>
     <l n="46">Ai Todisch gh'è piasuu de digh inscì,</l>
     <l n="47">e inscì anch nun ghe diremm a marsc dispett</l>
     <l n="48">de sti ruga in la cacca col legnett.</l>
    </lg>
    <lg n="9">
     <l n="49">Tornand mò adess a nun, l'ha da savè</l>
     <l n="50">che el gran busilles de la poesia</l>
     <l n="51">el consist in de l'arte de piasé,</l>
     <l n="52">e st'arte la sta tutta in la magia</l>
     <l n="53">de moeuv, de messedà, come se voeur,</l>
     <l n="54">tutt i passion che gh'emm sconduu in del coeur.</l>
    </lg>
    <lg n="10">
     <l n="55">E siccome i passion coll'andà innanz</l>
     <l n="56">varien, baratten fina a l'infinitt,</l>
     <l n="57">segond i temp, i loeugh, i circostanz</l>
     <l n="58">tal e qual i sò mod di cappellitt,</l>
     <l n="59">così i poetta gh'han de tend adree</l>
     <l n="60">come coj cappellitt la fa anca lee.</l>
    </lg>
    <lg n="11">
     <l n="61">E siccome anca lee ai sò tosanett</l>
     <l n="62">per moeuvegh la passion de studià</l>
     <l n="63">no la ghe esibiss minga on coreghett,</l>
     <l n="64">nè i scuffion cont i al de cent ann fa,</l>
     <l n="65">nè i peland a fioramm con sù i paes</l>
     <l n="66">che se ved suj crespin, suj cart chines;</l>
    </lg>
    <lg n="12">
     <l n="67">inscì anch con nun, se voeuren sti poetta</l>
     <l n="68">ciappottann i passion, moeuven el coeur,</l>
     <l n="69">han de toccann i tast che ne diletta,</l>
     <l n="70">ciappann, come se dis, dove ne doeur,</l>
     <l n="71">senza andà suj baltresch a tirà a man</l>
     <l n="72">i còregh e i scuffion gregh e roman.</l>
    </lg>
    <lg n="13">
     <l n="73">Al temp di Gregh correven in l'arenna</l>
     <l n="74">perfina i re per acquistass onor,</l>
     <l n="75">Pindar poetta pien de foeugh, de venna</l>
     <l n="76">el cantava el trionf del vincitor,</l>
     <l n="77">on trattin Fidia el le ritrava in sass,</l>
     <l n="78">e se trava giò i mur per dagh el pass.</l>
    </lg>
    <lg n="14">
     <l n="79">Al dì d'incoeu, madamm, la sa anca lee</l>
     <l n="80">de che razza hin sti eroj che menna i bigh,</l>
     <l n="81">fior de rabott che corr per pocch danee,</l>
     <l n="82">che de l'onor no ghe n'importa on figh,</l>
     <l n="83">tant che ai poetta, ai prenzep, ai scultor</l>
     <l n="84">patt e pagaa ghe importa on figh de lor:</l>
    </lg>
    <lg n="15">
     <l n="85">chè se on quaj talenton strasordenari</l>
     <l n="86">per cantà sti trionf l'incomodass</l>
     <l n="87">tutt i divinitaa del dizionari</l>
     <l n="88">e el componess on pezzo degn del Tass,</l>
     <l n="89">sto pezzo arcistupendo, arcidivin,</l>
     <l n="90">el farav rid anch lee, madamm Bibin.</l>
    </lg>
    <lg n="16">
     <l n="91">E quand la sent, madamm, a invocà Apoll</l>
     <l n="92">e a domandà in ajutt i noeuv sorell</l>
     <l n="93">per cantà on abaa ghicc che mett al coll</l>
     <l n="94">la prima voeulta on collarin morell,</l>
     <l n="95">ghe par, madamm, che st'invenzion la sia</l>
     <l n="96">el non plus ultra de la poesia?</l>
    </lg>
    <lg n="17">
     <l n="97">E quand, madamm, in cas de sposalizzi</l>
     <l n="98">la se sent tutt el dì a sonà ai orecc</l>
     <l n="99">che Amor, quell bardasson, l'ha faa giudizzi,</l>
     <l n="100">che l'ha ferii duu coeur coj medemm frecc,</l>
     <l n="101">ghe par che sti antigaj sien maravilli</l>
     <l n="102">de fà andà in broeuda, in gloria, in visibilli?</l>
    </lg>
    <lg n="18">
     <l n="103">E quand in mort de quaj donnin pietos</l>
     <l n="104">gh'el fan vedè sto amor a Sant Gregori</l>
     <l n="105">a piang, a desperass tra i pret, i cros</l>
     <l n="106">e i pitocch che pelucca i gestatori,</l>
     <l n="107">se sentela, madamm, a sto spuell</l>
     <l n="108">a gerà el sangu, a rescià la pell?</l>
    </lg>
    <lg n="19">
     <l n="109">E quand che la se imbatt in d'on poetta</l>
     <l n="110">che per la mort de Barborin, de Ghitta,</l>
     <l n="111">el se le scolda con la foresetta</l>
     <l n="112">de Atropp che gh'ha mocciaa el fil de la vitta,</l>
     <l n="113">ghe par, madamm, che sto poetta el senta</l>
     <l n="114">el dolor, la passion ch'el rappresenta?</l>
    </lg>
    <lg n="20">
     <l n="115">E poeù: là via! a mì e a lee, per dilla,</l>
     <l n="116">ne van mò proppi al coeur cert poesij</l>
     <l n="117">che paren i rispost de la Sibilla,</l>
     <l n="118">la smorfia di santissim litanij,</l>
     <l n="119">de tant che hin pienn de Dej e de Deess</l>
     <l n="120">squittaa col servizial in drizz e in sbiess?</l>
    </lg>
    <lg n="21">
     <l n="121">Sicché i Romantegh fina chì la ved</l>
     <l n="122">che n'hin minga sti eretegh, sti settari,</l>
     <l n="123">sti gent pericolos che ghe fan cred</l>
     <l n="124">i Torquemada del partii contrari,</l>
     <l n="125">che tran in aria el cuu e s'innoreggissen</l>
     <l n="126">a bon cunt su tutt quell che no capissen.</l>
    </lg>
    <lg n="22">
     <l n="127">Nè l'ha nanca de cred ai strambarij</l>
     <l n="128">che ghe dan a d'intend per spaventalla,</l>
     <l n="129">che i Romantegh no parlen che de strij,</l>
     <l n="130">de pagur, de carr matt, de mort che balla,</l>
     <l n="131">ohjbò: coss che ghe creden press'a pocch</l>
     <l n="132">come la cred lee al pappa di tarocch.</l>
    </lg>
    <lg n="23">
     <l n="133">I Romantegh fan anzi profession</l>
     <l n="134">de avegh, con soa licenza, in quell servizzi</l>
     <l n="135">tutt quell che tacca lid con la reson,</l>
     <l n="136">che somena e che cova i pregiudizzi,</l>
     <l n="137">vegnend giò da Saturno a quell folett</l>
     <l n="138">che ha stremii l'ann passaa tucc i sabett.</l>
    </lg>
    <lg n="24">
     <l n="139">Ma deggià che dabass la gh'ha la fiacca</l>
     <l n="140">per andà a vedè Romma de palpee</l>
     <l n="141">e quistass el piasé de piang a macca</l>
     <l n="142">sora i sbuseccament di temp indree,</l>
     <l n="143">prest, che la vaga, allon, madamm Bibin,</l>
     <l n="144">denanz che daga foeura el vicciurin;</l>
    </lg>
    <lg n="25">
     <l n="145">che sto balloss, che no l'è minga pratich</l>
     <l n="146">di prezzett de Aristotel suj teatter,</l>
     <l n="147">l'è fors capazz contra i unitaa drammatich</l>
     <l n="148">de cred dò or pussee de vintiquatter,</l>
     <l n="149">e in grazia d'ess on gnocch, on per, on figh</l>
     <l n="150">de dà foeura fors pesc del Cattabrigh.</l>
    </lg>
    <lg n="26">
     <l n="151">Beata lee, madamm, che l'è levada</l>
     <l n="152">a boccon coj prezzett di classicista,</l>
     <l n="153">che in quij trè or che la stà là incantada</l>
     <l n="154">no la perd mai i dò unitaa de vista</l>
     <l n="155">e la sa fin che pont lassass andà</l>
     <l n="156">coll'illusion, denanz de tornà a cà.</l>
    </lg>
    <lg n="27">
     <l n="157">Chè quij goff de Todisch, quij ciaj d'Ingles</l>
     <l n="158">se lassen mennà attorna di poetta,</l>
     <l n="159">e stan via con lor di dì, di mes,</l>
     <l n="160">senza accorges che passen la stacchetta,</l>
     <l n="161">e riden, piangen come tant poppò</l>
     <l n="162">anch che Orazzi e Aristotel voeubbien nò.</l>
    </lg>
    <lg n="28">
     <l n="163">Fan tal e qual che fava quel bon omm</l>
     <l n="164">che ghe criaven (che la scusa on poo)</l>
     <l n="165">perchè el fava i fatt soeu depos al Domm:</l>
     <l n="166">Se pò nò, se pò nò!... Ma mì la foo,</l>
     <l n="167">el respondeva intant al busseree.</l>
     <l n="168">S'el gh'avess tort o nò la diga lee.</l>
    </lg>
    <lg n="29">
     <l n="169">Ma per lassà de banda l'ironia</l>
     <l n="170">che no l'è piatt per lee, madamm Bibin,</l>
     <l n="171">ghe diroo che, interess de poesia,</l>
     <l n="172">se no gh'è del giudizzi in del coppin</l>
     <l n="173">i regol faran mai nagott dedrizz,</l>
     <l n="174">chè la forma no fa el bon del pastizz.</l>
    </lg>
    <lg n="30">
     <l n="175">Certe regol hin anzi come el bust</l>
     <l n="176">coj stecch de ferr, de tarlis doppi in spiga,</l>
     <l n="177">che tante mamm credendes de bon gust</l>
     <l n="178">metten sù ai sò tosann per faj stà in riga,</l>
     <l n="179">ghe fan dà in foeura el cuu, la panscia indenter</l>
     <l n="180">e ghe rescien tutt la pell del venter.</l>
    </lg>
    <lg n="31">
     <l n="181">Inscì, madamm, col bust di sò unitaa</l>
     <l n="182">se rescia i temma, se stringa l'azion,</l>
     <l n="183">deventa tutt coss suppa e pan bagnaa,</l>
     <l n="184">se streng, se imbruga l'immaginazion,</l>
     <l n="185">e el camp de la natura inscì spazios</l>
     <l n="186">el va tutt a fornì in d'on guss de nos.</l>
    </lg>
    <lg n="32">
     <l n="187">Inscì, per strengegh sù in vintiquattror</l>
     <l n="188">on fatt che no pò stagh in quel pocch spazzi,</l>
     <l n="189">o gh'el sciabelen giò de guastador</l>
     <l n="190">o gh'el fan cantà sù come el prefazzi,</l>
     <l n="191">con de quij soliloqui de repezz</l>
     <l n="192">che fan poeù parì on'ora on mes e mezz.</l>
    </lg>
    <lg n="33">
     <l n="193">E sì, madamm Bibin, che dal moment</l>
     <l n="194">che trè or ghe somejen vintiquatter,</l>
     <l n="195">la podarav mò anch comodament</l>
     <l n="196">mett de part el penser d'ess in teatter</l>
     <l n="197">e figurass inscambi de passann</l>
     <l n="198">trenta, quaranta, on mes, magara on ann.</l>
    </lg>
    <lg n="34">
     <l n="199">Perchè se in d'ona fiasca d'on boccaa</l>
     <l n="200">l'è assee brava, madamm, de fagh stà dent</l>
     <l n="201">mezza zaina de pù del mesuraa,</l>
     <l n="202">la pò anch vess capazza istessament</l>
     <l n="203">de faghen stà ona brenta e s'el ghe par</l>
     <l n="204">magara el lagh de Comm, magara el mar.</l>
    </lg>
    <lg n="35">
     <l n="205">Ora i coss essend quij proppi appuntin</l>
     <l n="206">che dis on galantomm, che sont mì quell,</l>
     <l n="207">ghe lassi giudicà madamm Bibin</l>
     <l n="208">se el Brighella, el Lapôff e el Stentarell</l>
     <l n="209">e quell car Cattabrigh dolz e mostos</l>
     <l n="210">resonen col denanz o col depos.</l>
    </lg>
    <lg n="36">
     <l n="211">Ma via là — che la vaga, che l'è vora,</l>
     <l n="212">a sentì la Virginia — On olter dì</l>
     <l n="213">ghe vuj legg el Macbeth, se la me onora,</l>
     <l n="214">franch e sicur che infin la m'ha da dì:</l>
     <l n="215">Grazie, Bosin, capissi, noccoralter</l>
     <l n="216">i smargiassad no me capponen d'alter.</l>
    </lg>
   </lg>
  </body>
 </text>
</TEI>