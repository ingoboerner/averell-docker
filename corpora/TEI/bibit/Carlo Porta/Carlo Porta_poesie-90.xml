<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 90</title>
    <author>Carlo Porta</author>
   </titleStmt>
   <extent>
    <measure unit="stanza">44</measure>
    <measure unit="line">264</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-90</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 90</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 90</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Alla Marchesa Paola Cangiasa,</l>
     <l n="2">vuna di primm damazz de Lombardia,</l>
     <l n="3">gh'era mort don Gliceri, el pret de casa,</l>
     <l n="4">in grazia d'ona peripneumonia</l>
     <l n="5">che la gh'ha faa quistà in del sforaggiass</l>
     <l n="6">a mennagh sul mezz dì la Lilla a spass.</l>
    </lg>
    <lg n="2">
     <l n="7">L'eva la Lilla ona cagna maltesa</l>
     <l n="8">tutta goss, tutta pel e tutta lard,</l>
     <l n="9">e in cà Cangiasa, dopo la Marchesa,</l>
     <l n="10">l'eva la bestia de maggior riguard,</l>
     <l n="11">de moeud che guaja al ciel falla sguagnì,</l>
     <l n="12">guaja sbeffalla, guaja a dagh del tì.</l>
    </lg>
    <lg n="3">
     <l n="13">El l'ha savuda el pover don Galdin,</l>
     <l n="14">che in de la truscia de l'elevazion</l>
     <l n="15">avendegh inscì in fall schisciaa el covin</l>
     <l n="16">gh'è toccaa lì a l'altar del pret cojon,</l>
     <l n="17">e el sò bon tibi, appenna in sacrestia,</l>
     <l n="18">de mett giò la pianeda e trottà via.</l>
    </lg>
    <lg n="4">
     <l n="19">In mezz a questa appenna don Gliceri</l>
     <l n="20">l'ha comenzaa a giugà a l'amora el fiaa,</l>
     <l n="21">è cors da tutt i part on diavoleri</l>
     <l n="22">de reverendi di busecch schisciaa</l>
     <l n="23">per vedè de ottegnì la bona sort</l>
     <l n="24">de slargaj foeura in loeugh e stat del mort.</l>
    </lg>
    <lg n="5">
     <l n="25">Chè infin di fin, se in cà de donna Pavola</l>
     <l n="26">no gh'era per i pret on gran rispett,</l>
     <l n="27">almanca gh'era on fioretton de tavola</l>
     <l n="28">de fà sarà sù on oeucc su sto difett</l>
     <l n="29">minga domà a on gallupp de on cappellan,</l>
     <l n="30">ma a paricc di teologh de Milan.</l>
    </lg>
    <lg n="6">
     <l n="31">Gh'era de gionta la soa brava messa</l>
     <l n="32">a trenta borr, senza manutenzion,</l>
     <l n="33">allogg in cà, lavandaria, soppressa,</l>
     <l n="34">ciccolatt, acqua sporca a colazion,</l>
     <l n="35">bona campagna, palpiroeu a Natal,</l>
     <l n="36">sicché, se corren, cazz, l'è natural!</l>
    </lg>
    <lg n="7">
     <l n="37">Ma la Marchesa, che no la voreva</l>
     <l n="38">seccass la scuffia con la furugada,</l>
     <l n="39">l'ha faa savè a tucc quij che concorreva</l>
     <l n="40">che dovessen vegnì la tal giornada,</l>
     <l n="41">che dopo avej veduu e parlaa con tutt</l>
     <l n="42">l'avria poi fatt ciò che le foss piacciutt.</l>
    </lg>
    <lg n="8">
     <l n="43">Ecco che riva intant la gran mattina,</l>
     <l n="44">ecco el palazz tutt quant in moviment,</l>
     <l n="45">pret in cort, pret suj scal, pret in cusina,</l>
     <l n="46">pienn i anticamer de l'appartament,</l>
     <l n="47">gh'è i pret di feud, el gh'è i Còrs, gh'è i nost,</l>
     <l n="48">par on vol de scorbatt che vaga a post.</l>
    </lg>
    <lg n="9">
     <l n="49">El gran rembomb di vòlt, el cattabuj</l>
     <l n="50">de la mormorazion che ghe fan sott,</l>
     <l n="51">el strusament di pee, di ferr de muj</l>
     <l n="52">che gh'han sott ai sciavatt quij sacerdott,</l>
     <l n="53">fan tutt insemma on ghett, on sbragalismo,</l>
     <l n="54">ch'el par che coppen el Romanticismo.</l>
    </lg>
    <lg n="10">
     <l n="55">Baja la Lilla, baja la Marchesa</l>
     <l n="56">tutt e dò dessedaa del gran baccan;</l>
     <l n="57">i pret che hin solit a sbraggià anca in gesa</l>
     <l n="58">ghe la dan dent senza rispett uman,</l>
     <l n="59">quand on camerleccaj dolz come on ors</l>
     <l n="60">el corr a strozzagh lì tucc i discors.</l>
    </lg>
    <lg n="11">
     <l n="61">Semm in piazza, per Dio, o indove semm?</l>
     <l n="62">Sangue de dì, che discrezion l'è questa!</l>
     <l n="63">Alto là, citto: quij duu in fond... andemm...,</l>
     <l n="64">chè la Marchesa la gh'ha tant de testa!</l>
     <l n="65">Hin mò anch grand e gross, e on poo de quella,</l>
     <l n="66">per Dio sacrato, el sarav temp de avella!</l>
    </lg>
    <lg n="12">
     <l n="67">Dopo quell poo de citto natural</l>
     <l n="68">che ven de seguit d'ona intemerada,</l>
     <l n="69">vedend sto ambassador del temporal</l>
     <l n="70">che nol gh'ha intorna on'anima che fiada,</l>
     <l n="71">el muda vos, el morbidiss la ciera,</l>
     <l n="72">e el seguita el discors in sta manera.</l>
    </lg>
    <lg n="13">
     <l n="73">Se poeù anch de prima de parlà con lee</l>
     <l n="74">di voeult gh'avessen gènni de sentì</l>
     <l n="75">quaa hin i obbligazion del sò mestee,</l>
     <l n="76">senza fà tante ciaccer, eccoj chì;</l>
     <l n="77">inscì chi voeur stà stà, chi no voeur stà</l>
     <l n="78">el ghe fa grazia a desfesciagh la cà.</l>
    </lg>
    <lg n="14">
     <l n="79">Punt primm: in quant a l'obbligh de la messa</l>
     <l n="80">o festa o nò gh'è mai or fiss de dilla;</l>
     <l n="81">chi è via a servì n'occor che l'abbia pressa;</l>
     <l n="82">i or hin quij che lee la voeur sentilla:</l>
     <l n="83">se je fass stà paraa dò, trè, quattr'or,</l>
     <l n="84">amen, pascienza, offrighela al Signor.</l>
    </lg>
    <lg n="15">
     <l n="85">La messa poeù, s'intend, puttost curtina...</l>
     <l n="86">on quardoretta, vint minutt al pù:</l>
     <l n="87">dò voeult la settimana la dottrina</l>
     <l n="88">per i donzell e per la servitù,</l>
     <l n="89">de sira semper la soa terza part,</l>
     <l n="90">men che al tarocch no ghe callass el quart.</l>
    </lg>
    <lg n="16">
     <l n="91">Chì mò, sentend che on patt inscì essenzial</l>
     <l n="92">l'eva quell de savè giugà a tarocch,</l>
     <l n="93">ghe n'è staa cinqu o ses che han ciappaa i scal,</l>
     <l n="94">e tra i olter (peccaa) on certo don Rocch,</l>
     <l n="95">gran primerista fina de bagaj,</l>
     <l n="96">ch'el giuga i esequi on mes prima de faj.</l>
    </lg>
    <lg n="17">
     <l n="97">(E quell el tira innanz) Portà bigliett,</l>
     <l n="98">fà imbassad, fà provist, toeuss anca adree</l>
     <l n="99">di voeult on quaj fagott, on quaj pacchett,</l>
     <l n="100">corr dal sart, daj madamm, dal perucchee,</l>
     <l n="101">mennà a spass la cagnetta e se l'occor</l>
     <l n="102">scriv on cunt, ona lettera al fattor.</l>
    </lg>
    <lg n="18">
     <l n="103">Anca chì el n'è sblusciaa de on sett o vott,</l>
     <l n="104">vun per quella reson de la cagnetta,</l>
     <l n="105">on segond per reson de quij fagott,</l>
     <l n="106">e i olter cinqu o ses han faa spazzetta</l>
     <l n="107">per no infesciass coj penn, coj carimaa,</l>
     <l n="108">e ris'cià de sporcà i dit consacraa.</l>
    </lg>
    <lg n="19">
     <l n="109">In tra sti ultem che han veduu a andà via</l>
     <l n="110">gh'è staa on certo don Giorg de Zuccoirin,</l>
     <l n="111">maester de eloquenza e poesia</l>
     <l n="112">del famoso sur Carlo Gherardin</l>
     <l n="113">e autor d'on codez de beccopulenza</l>
     <l n="114">stampaa da Isepp Forlan de Porta Renza.</l>
    </lg>
    <lg n="20">
     <l n="115">(E quell el tira innanz) Quant al disnà</l>
     <l n="116">de solit el gh'è el post con la patrona,</l>
     <l n="117">via giust che no vegna a capità</l>
     <l n="118">on disnà de etichetta, o ona persona</l>
     <l n="119">d'alto bordo o de impegn, chè in sto cas chì</l>
     <l n="120">mangem tra nun, cont i donzell e mì.</l>
    </lg>
    <lg n="21">
     <l n="121">In campagna poeù el cas l'è different:</l>
     <l n="122">vegniss el Pappa, disnen tucc con lee.</l>
     <l n="123">Là la se adatta anch con la bassa gent,</l>
     <l n="124">magara la va a brazz col cangelee;</l>
     <l n="125">tutt quell de pesc che là ghe possa occor</l>
     <l n="126">l'è quell de lassass god d'on sojador.</l>
    </lg>
    <lg n="22">
     <l n="127">Del rest, rid e fà el ciall, no contraddì,</l>
     <l n="128">no passà la stacchetta in del rispond,</l>
     <l n="129">a tavola che s'è lassass servì,</l>
     <l n="130">no fà l'ingord, no slongà i man suj tond,</l>
     <l n="131">no sbatt la bocca, no desgangaralla,</l>
     <l n="132">nè mettes a parlà denanz vojalla.</l>
    </lg>
    <lg n="23">
     <l n="133">Tegnì giò i gombet, no fà pan moin,</l>
     <l n="134">no rugass in di dent cont i cortij,</l>
     <l n="135">no sugass el sudor cont el mantin,</l>
     <l n="136">infin nessuna affatt di porcarij</l>
     <l n="137">che hin tant fazil lor sciori a lassà corr,</l>
     <l n="138">come el mond el fudess tutt sò de lor.</l>
    </lg>
    <lg n="24">
     <l n="139">Chì, vedend quell balloss d'on camarer</l>
     <l n="140">che quij bon religios stan lì quacc quacc</l>
     <l n="141">senza dà el minim segn de disparer</l>
     <l n="142">via de quaj reffign, de quaj modacc,</l>
     <l n="143">d'on salt el passa al fin de l'orazion</l>
     <l n="144">cont el recciocch de sta perorazion.</l>
    </lg>
    <lg n="25">
     <l n="145">Quell che ghe raccomandi pù che poss</l>
     <l n="146">l'è quella polizia benedetta,</l>
     <l n="147">che se regorden che col tanf indoss</l>
     <l n="148">de sudor de sott sella e de soletta,</l>
     <l n="149">e con quij ong con l'orlo de vellù,</l>
     <l n="150">se quistaran del porch e nient de pù.</l>
    </lg>
    <lg n="26">
     <l n="151">Certe lenden suj spall, cert collarin</l>
     <l n="152">che paren faa de foeudra de salamm,</l>
     <l n="153">certi coll de camis, de gipponin,</l>
     <l n="154">hin minga coss de portà innanz ai damm;</l>
     <l n="155">omm visaa, se soeul dì, l'è mezz difes,</l>
     <l n="156">hoo parlaa ciar, e m'avaran intes.</l>
    </lg>
    <lg n="27">
     <l n="157">Stremii, sbattuu, inlocchii come tappon</l>
     <l n="158">quij pover pret s'hin miss tra lor in croeucc,</l>
     <l n="159">e infin, fussel mò effett de la session,</l>
     <l n="160">o d'on specc che gh'avessen sott i oeucc,</l>
     <l n="161">fatto stà che de on trenta amalappenna</l>
     <l n="162">el se n'è fermaa lì mezza donzenna.</l>
    </lg>
    <lg n="28">
     <l n="163">A sto pont ona gran scampanellada</l>
     <l n="164">la partezipa a tucc che Soa Eccellenza</l>
     <l n="165">donna Pavola infin la s'è levada</l>
     <l n="166">e che l'è sul prozint de dà udienza;</l>
     <l n="167">el camarer allora el corr, el truscia,</l>
     <l n="168">e i pret fan toilett con la bauscia.</l>
    </lg>
    <lg n="29">
     <l n="169">La Marchesa Cangiasa, in gran scuffion</l>
     <l n="170">fada a la Pompadour tutta a fioritt,</l>
     <l n="171">coj sò duu bravi ciccolattinon</l>
     <l n="172">de taftà negher sora di polsitt</l>
     <l n="173">e duu gran barbison color tanè,</l>
     <l n="174">l'eva in sala a specciaj sul canapè.</l>
    </lg>
    <lg n="30">
     <l n="175">Ma la Lilla, che l'eva arent a lee</l>
     <l n="176">quattada giò cont on sciall noeuv de Franza,</l>
     <l n="177">appenna che la sent quij dodes pee</l>
     <l n="178">la salta in terra, scovand giò per stanza</l>
     <l n="179">el sciall noeuv e bojand a pù no poss</l>
     <l n="180">con tutt e quant el fiaa di sò trii goss.</l>
    </lg>
    <lg n="31">
     <l n="181">E boja e boja e rogna e mostra i dent,</l>
     <l n="182">don Malacchia che l'è on poo fogos,</l>
     <l n="183">vedendes saraa in bocca el compliment,</l>
     <l n="184">el perd la flemma e el ghe dà su la vos,</l>
     <l n="185">e menter el ghe dà de la seccada</l>
     <l n="186">el fa l'att de mollagh ona pesciada.</l>
    </lg>
    <lg n="32">
     <l n="187">On'orsa (come disen i poetta),</l>
     <l n="188">che la se veda toeù da on cacciador,</l>
     <l n="189">o ferì on orsettin sott a la tetta,</l>
     <l n="190">no la va in tanta rabbia, in tant furor,</l>
     <l n="191">come la va Sustrissima a vedè</l>
     <l n="192">don Malacchia cont in aria el pè.</l>
    </lg>
    <lg n="33">
     <l n="193">Per fortuna del ciel che la Lillin,</l>
     <l n="194">con quell intendiment che l'è tutt sò,</l>
     <l n="195">l'ha savuu schivà el colp in del sesin</l>
     <l n="196">col tirà arent la cova e scrusciass giò,</l>
     <l n="197">del restant se no gh'era sta risorsa</l>
     <l n="198">vattel a pesca cossa fa quell'orsa.</l>
    </lg>
    <lg n="34">
     <l n="199">Schivaa el colp, descasciaa don Malacchia,</l>
     <l n="200">even i coss asquasi quiettaa;</l>
     <l n="201">già la dondava la cappellania</l>
     <l n="202">su i ceregh de quij pocch cinqu candidaa,</l>
     <l n="203">quand on olter bordell, on olter cas</l>
     <l n="204">el ne manda anmò on para in santa pas.</l>
    </lg>
    <lg n="35">
     <l n="205">E l'è che l'illustrissima patrona,</l>
     <l n="206">menter la va a cuu indree sul canapè</l>
     <l n="207">per mett in statu quoniam la persona</l>
     <l n="208">stada in disordin per l'affar del pè,</l>
     <l n="209">in del lassass andà, cajn, cajn,</l>
     <l n="210">la soppressa col sedes la Lillin.</l>
    </lg>
    <lg n="36">
     <l n="211">Don Tellesfor e don Spiridion,</l>
     <l n="212">duu gingella che riden per nient,</l>
     <l n="213">dan foeura tutt duu a on bott in d'on s'cioppon</l>
     <l n="214">de rid inscì cilapp, inscì indecent,</l>
     <l n="215">che la Marchesa infin scandalizzada</l>
     <l n="216">la dà foeura anca lee con sta filada.</l>
    </lg>
    <lg n="37">
     <l n="217">Avria suppost che essendo sacerdott</l>
     <l n="218">avesser un pò più d'educazion,</l>
     <l n="219">o che i modi, al più pegg, le fosser nott</l>
     <l n="220">de trattar con i damm de condizion;</l>
     <l n="221">m'accorgo invece in questa circostanza</l>
     <l n="222">che non han garbo, modi, nè creanza.</l>
    </lg>
    <lg n="38">
     <l n="223">Però poi che l'Altissim el ci ha post</l>
     <l n="224">in questo grado, e siamm ciò che siamm,</l>
     <l n="225">certississimament è dover nost</l>
     <l n="226">il farci rispettar come dobbiamm;</l>
     <l n="227">saria mancar a Noi, poi al Signor</l>
     <l n="228">passarci sopra, e specialment con lor.</l>
    </lg>
    <lg n="39">
     <l n="229">Quanto a lor due, o malizios o sempi</l>
     <l n="230">che sia el lor fall, basta così: che vadan!</l>
     <l n="231">Quanto agli altri, me giova che l'esempi</l>
     <l n="232">je faccia cauti e me ne persuadan.</l>
     <l n="233">Così è: Serva loro: adesso poi...</l>
     <l n="234">(Lillin? quietta!!)... veniamo a noi.</l>
    </lg>
    <lg n="40">
     <l n="235">La Cagnetta che fina a quell punt là</l>
     <l n="236">l'eva stada ona pesta indiavolada</l>
     <l n="237">l'ha comenzaa a fà truscia, a trepillà,</l>
     <l n="238">a fà intorno la frigna e l'inviziada,</l>
     <l n="239">e a rampegà suj gamb a don Ventura,</l>
     <l n="240">on pretoccol brutt brutt che fa pagura.</l>
    </lg>
    <lg n="41">
     <l n="241">Don Ventura, che l'era in tra quij trii</l>
     <l n="242">el pussee bisognos del benefizzi,</l>
     <l n="243">el stava lì drizz drizz, stremii stremii,</l>
     <l n="244">per pagura de fass on pregiudizzi;</l>
     <l n="245">el sentiva a slisass quij pocch colzett,</l>
     <l n="246">eppur, pascienza, el stava lì quiett.</l>
    </lg>
    <lg n="42">
     <l n="247">Ma la Marchesa, che con compiacenza</l>
     <l n="248">la dava d'oeucc a quella simpatia,</l>
     <l n="249">sebben che la gh'avess a la presenza</l>
     <l n="250">duu pret de maggior garb e polizia,</l>
     <l n="251">vada todos, premura per premura,</l>
     <l n="252">l'ha dezis el sò vôt per don Ventura.</l>
    </lg>
    <lg n="43">
     <l n="253">Appenna s'è savuu dalla famiglia</l>
     <l n="254">che l'eva deventaa el sò cappellan,</l>
     <l n="255">se sbattezzaven tucc de maraviglia,</l>
     <l n="256">no podend concepì come on giavan,</l>
     <l n="257">on bacilla d'on pret, on goff, on ciall</l>
     <l n="258">l'avess trovaa el secrett de deventall.</l>
    </lg>
    <lg n="44">
     <l n="259">Col temp poeù s'è savuu che el gran secrett</l>
     <l n="260">l'eva staa nient olter, finalment,</l>
     <l n="261">che l'avegh avuu adoss trè o quatter fett</l>
     <l n="262">de salamm de basletta involtaa dent</l>
     <l n="263">in la Risposta de Madamm Bibin</l>
     <l n="264">de quell'olter salamm d'on Gherardin.</l>
    </lg>
   </lg>
  </body>
 </text>
</TEI>