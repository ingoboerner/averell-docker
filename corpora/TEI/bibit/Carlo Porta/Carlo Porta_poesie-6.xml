<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 6</title>
    <author>Carlo Porta</author>
   </titleStmt>
   <extent>
    <measure unit="stanza">25</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-6</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 6</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 6</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Barborin speranza dora,</l>
     <l n="2">car amor, bell baciocchoeu,</l>
     <l n="3">no vedeva la sant'ora</l>
     <l n="4">d'avegh noeuva di fatt toeu.</l>
    </lg>
    <lg n="2">
     <l n="5">Finalment quella lumaga</l>
     <l n="6">de quell Peder cavallant</l>
     <l n="7">l'è rivaa, che Dio el ghe daga</l>
     <l n="8">de penà anca lu oltertant.</l>
    </lg>
    <lg n="3">
     <l n="9">Da quell dì che te see andada</l>
     <l n="10">a Niguarda col patron,</l>
     <l n="11">sont pur anch staa di or in strada</l>
     <l n="12">a specciall sto lizonon!</l>
    </lg>
    <lg n="4">
     <l n="13">E ogni voeulta che vedeva</l>
     <l n="14">lontan via a comparì</l>
     <l n="15">quaj carrell, soo che diseva:</l>
     <l n="16">Franch l'è el Peder! Là: l'è chì...</l>
    </lg>
    <lg n="5">
     <l n="17">el stà pocch... el gh'ha tant pass...</l>
     <l n="18">oh che cara! l'è vesin...</l>
     <l n="19">Me ingurava ch'el sgorass</l>
     <l n="20">lu, la mula, el volantin.</l>
    </lg>
    <lg n="6">
     <l n="21">Ma lallela! inanz rivà</l>
     <l n="22">ghe n'è staa della gran luna,</l>
     <l n="23">hoo inscì avuu de sospirà</l>
     <l n="24">per godella sta fortuna!</l>
    </lg>
    <lg n="7">
     <l n="25">Basta: adess cara baciocch</l>
     <l n="26">el begliett l'è chì con mì,</l>
     <l n="27">l'hoo leggiuu e basaa a dì pocch</l>
     <l n="28">milla voeult, staghela lì!</l>
    </lg>
    <lg n="8">
     <l n="29">Di bigliett, varda, n'hoo vist,</l>
     <l n="30">n'hoo portaa di milion,</l>
     <l n="31">ma paroll compagn de quist</l>
     <l n="32">no s'en scriv nanch daj patron.</l>
    </lg>
    <lg n="9">
     <l n="33">Che paroll! Quist sì consolen!</l>
     <l n="34">Quist chì sì ch'hin natural!</l>
     <l n="35">Hin lì lì proppi che scolen</l>
     <l n="36">giò d'on coeur s'cett e lejal;</l>
    </lg>
    <lg n="10">
     <l n="37">fina là, dove per via</l>
     <l n="38">della Togna te moccolet,</l>
     <l n="39">Barborin te see ona stria,</l>
     <l n="40">te me sponget e consolet.</l>
    </lg>
    <lg n="11">
     <l n="41">Ma voj, varda, stà pur franca,</l>
     <l n="42">la pò fann de tucc i stee,</l>
     <l n="43">ma la Togna la vuj nanca</l>
     <l n="44">caregada de danee.</l>
    </lg>
    <lg n="12">
     <l n="45">Sì l'è vera, l me cura</l>
     <l n="46">sul repian quand vegni a cà,</l>
     <l n="47">e di voeult anch la procura</l>
     <l n="48">de tegnimm lì a cicciarà.</l>
    </lg>
    <lg n="13">
     <l n="49">Ma l'è inutel, già, stoo sù</l>
     <l n="50">che i vesin tel poden dì.</l>
     <l n="51">S'ciavo... allegher, tutt'al pù</l>
     <l n="52">la saludi e tendi a mì.</l>
    </lg>
    <lg n="14">
     <l n="53">E poeù, scolta, el sant Michee</l>
     <l n="54">l'è chì arent, ma se te voeu</l>
     <l n="55">per mì spazzi anch suj duu pee,</l>
     <l n="56">toeuvi cà magara incoeu.</l>
    </lg>
    <lg n="15">
     <l n="57">Chè per mì, se nol fudess</l>
     <l n="58">per reson de quel socchè...</l>
     <l n="59">el sarav lì bella adess..</l>
     <l n="60">Ma... t'el vedet nee el perchè?</l>
    </lg>
    <lg n="16">
     <l n="61">Brusi anch mi, per dì el coeur giust,</l>
     <l n="62">de vegnì alla conclusion,</l>
     <l n="63">chè gh'hoo proppi minga gust</l>
     <l n="64">de vedett in l'occasion;</l>
    </lg>
    <lg n="17">
     <l n="65">chè vuj ben che sti toeu gent</l>
     <l n="66">sien tucc fior de galantomen,</l>
     <l n="67">ma hin patron... tì finalment</l>
     <l n="68">te set donna, e lor hin omen;</l>
    </lg>
    <lg n="18">
     <l n="69">e poeù tì come bagaja</l>
     <l n="70">quell dovej mett a dormì,</l>
     <l n="71">scoldà in lecc, vedè in pattaja...</l>
     <l n="72">Là: l'è mej pientalla lì.</l>
    </lg>
    <lg n="19">
     <l n="73">De maross el gh'è anca el coeugh</l>
     <l n="74">ch'el soo ben ch'el dorma nò,</l>
     <l n="75">e ch'el coeur el temp e el loeugh</l>
     <l n="76">per friccammela s'el pò.</l>
    </lg>
    <lg n="20">
     <l n="77">Sto balloss me l'ha friccada</l>
     <l n="78">cont on'oltra adess duu agn,</l>
     <l n="79">ma gh'hoo gust ch'el l'ha pientada</l>
     <l n="80">e l'ha faa sto bell guadagn.</l>
    </lg>
    <lg n="21">
     <l n="81">Ma la Giulia l'è ona tosa</l>
     <l n="82">ch'ha a che fà nagott con tì,</l>
     <l n="83">l'è ona matta capriziosa</l>
     <l n="84">de stantà a trovà marì.</l>
    </lg>
    <lg n="22">
     <l n="85">L'han pientada pù de ses,</l>
     <l n="86">pù de sett e pù de vott,</l>
     <l n="87">l'è ona vigna senza sces</l>
     <l n="88">ch'ha a che fà con tì nagott.</l>
    </lg>
    <lg n="23">
     <l n="89">Tì mò inscambi, el mè baciocch,</l>
     <l n="90">te see bona come el pan,</l>
     <l n="91">come on fior spontaa ch'è pocch,</l>
     <l n="92">come on dolz de marzapan,</l>
    </lg>
    <lg n="24">
     <l n="93">te see limpita de coeur</l>
     <l n="94">come on'acqua, come on veder,</l>
     <l n="95">ma, voj là! coss'eel ch'el voeur?</l>
     <l n="96">Cossa vegnel a fà el Peder?</l>
    </lg>
    <lg n="25">
     <l n="97">L'è già vora d'andà via,</l>
     <l n="98">de tornà a Niguarda anmò?</l>
     <l n="99">Te saludi anema mia,</l>
     <l n="100">voeubbiem ben, che già son tò.</l>
    </lg>
   </lg>
  </body>
 </text>
</TEI>