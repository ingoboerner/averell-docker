<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 23</title>
    <author>Carlo Porta</author>
   </titleStmt>
   <extent>
    <measure unit="stanza">33</measure>
    <measure unit="line">97</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-23</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 23</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 23</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">In d'on secol che asquas tucc i poetta</l>
     <l n="2">se la caven coj sogn e coj vision</l>
     <l n="3">domà mì dovaroo stà alla stacchetta?</l>
    </lg>
    <lg n="2">
     <l n="4">Domà mì dovaroo avè suddizion</l>
     <l n="5">de vestimm alla moda, perchè sont</l>
     <l n="6">on poetta balloss e buseccon?</l>
    </lg>
    <lg n="3">
     <l n="7">Mai pù: resguard, rossor, vergogna a mont!</l>
     <l n="8">L'è mè el vestii, nessun me l'ha imprestaa;</l>
     <l n="9">chi ha d'avè vegna a scoeud, i pioldi hin pront.</l>
    </lg>
    <lg n="4">
     <l n="10">Musa, che te m'ee vist indormentaa</l>
     <l n="11">a saltà per el lecc come on usell,</l>
     <l n="12">juttem a cuntà su el brutt sogn che hoo faa.</l>
    </lg>
    <lg n="5">
     <l n="13">Comenza in prima a spacciugà el penell</l>
     <l n="14">in la seggia del negher, e picciura</l>
     <l n="15">la cà in dove sont staa cont el cervell.</l>
    </lg>
    <lg n="6">
     <l n="16">La cà la gh'ha ona porta scura scura</l>
     <l n="17">fada a bocca de dragh con tant de dent,</l>
     <l n="18">e suj dent gh'è ona riga de scricciura,</l>
    </lg>
    <lg n="7">
     <l n="19">che la dis: Pover lu, che va dent!!</l>
     <l n="20">Sulla porta on lecchee cont i pee d'occa</l>
     <l n="21">el fa lumm a i paroll coj torc de vent!</l>
    </lg>
    <lg n="8">
     <l n="22">Me senti i sgrisor pesc de quand el fiocca</l>
     <l n="23">a pensà come el dragh tirand el fiaa</l>
     <l n="24">el m'ha sorbii de pianta dent in bocca.</l>
    </lg>
    <lg n="9">
     <l n="25">Lì in d'ona crenna d'on dentasc oggiaa</l>
     <l n="26">me sont trovaa sbattuu e mes'ciaa sù insemma</l>
     <l n="27">a ona missoeulta d'anem condannaa.</l>
    </lg>
    <lg n="10">
     <l n="28">Invers la gora, dove la fa on Emma</l>
     <l n="29">l'ugola col cannaa che va ai busecch,</l>
     <l n="30">gh'è settaa in trono Soa Maistaa Supremma.</l>
    </lg>
    <lg n="11">
     <l n="31">Duu corna stort sul gust de quij d'on becch</l>
     <l n="32">ghe formen pedestall alla coronna</l>
     <l n="33">che l'è de ferr coj ragg guzz come stecch.</l>
    </lg>
    <lg n="12">
     <l n="34">Intorna via della soa personna</l>
     <l n="35">coj forchitt in di sgriff el gh'è on fregott</l>
     <l n="36">de ciappitt che fa i mòcch e che mincionna.</l>
    </lg>
    <lg n="13">
     <l n="37">Belzebù l'è quell Re, i olter rabott</l>
     <l n="38">hin Asmodee, Uriell, Saroth, Boora,</l>
     <l n="39">Ur, Moria, Cedon, Oreb, Astarhott,</l>
    </lg>
    <lg n="14">
     <l n="40">tutta cannaja istessa sott e sora,</l>
     <l n="41">che cascen i anem coj forchitt a mucc</l>
     <l n="42">e i sfonden giò a forcad per quella gora.</l>
    </lg>
    <lg n="15">
     <l n="43">Mi tormentava come fuss suj gucc,</l>
     <l n="44">specciand la mia infilzada ogni moment,</l>
     <l n="45">quand el Re el sbraggia, e se quietten tucc.</l>
    </lg>
    <lg n="16">
     <l n="46">Chi cela mò costee che ven deddent</l>
     <l n="47">sonand i castegnoeur e s'giaccand fort</l>
     <l n="48">tricch e tracch i pee biott sul paviment?</l>
    </lg>
    <lg n="17">
     <l n="49">Chi l'è?... L'è nient olter che la Mort,</l>
     <l n="50">e la ven gloriosa e stracontenta</l>
     <l n="51">a fagh a Belzebù sto bell rapport.</l>
    </lg>
    <lg n="18">
     <l n="52">Vedet, la dis, sta ranza sanguanenta?</l>
     <l n="53">Quest l'è on colp ch'hoo faa adess: rid, Belzebù,</l>
     <l n="54">t'hoo mazzaa on omm ch'el rèffen minga in trenta.</l>
    </lg>
    <lg n="19">
     <l n="55">L'eva on omm pien de meret e vertù,</l>
     <l n="56">e giust perchè el guastava el tò mestee,</l>
     <l n="57">zaccheta! hoo stimaa ben de tajall sù.</l>
    </lg>
    <lg n="20">
     <l n="58">Allora Re Bargniff el solta in pee,</l>
     <l n="59">el ghe trà i brasc al coll, e el dis: Oh cara,</l>
     <l n="60">viva tì, viva i medegh e i speziee!</l>
    </lg>
    <lg n="21">
     <l n="61">Ma sta gioja del mond, sta perla rara</l>
     <l n="62">se pò savè chi l'è? el repia el Re.</l>
     <l n="63">E lee la ghe respond: Sì, l'è Bovara.</l>
    </lg>
    <lg n="22">
     <l n="64">A sto nomm Belzebù el torna a tasè,</l>
     <l n="65">el scrolla dò o trè voeult el sò mazzucch</l>
     <l n="66">e poeu el dis, sospirand: Gh'hoo despiasè.</l>
    </lg>
    <lg n="23">
     <l n="67">La Mort la resta lì come de stucch;</l>
     <l n="68">ma poeù dopo con rabbia la ghe dis:</l>
     <l n="69">Spieghem on poo sto enimma, o Re tarlucch!</l>
    </lg>
    <lg n="24">
     <l n="70">N'evel forsi Bovara on tò nemis?</l>
     <l n="71">N'evel forsi el papà di bisognos,</l>
     <l n="72">largh de coeur e de man, senza vernis?</l>
    </lg>
    <lg n="25">
     <l n="73">N'evel forsi el modell de tucc i spos,</l>
     <l n="74">l'esempi di parent e di tutor,</l>
     <l n="75">l'amis ver dell'amis, l'omm vertuos?</l>
    </lg>
    <lg n="26">
     <l n="76">No l'eva forsi el magistraa d'onor</l>
     <l n="77">ch'el se drovava senza fin segond</l>
     <l n="78">tant a prò del pitocch come del scior?</l>
    </lg>
    <lg n="27">
     <l n="79">Tutt va ben, Belzebù allora el respond,</l>
     <l n="80">ma per mì foo el mè cunt per la mia vista</l>
     <l n="81">che l'eva mej ch'el fuss restaa anmò al mond.</l>
    </lg>
    <lg n="28">
     <l n="82">Chè fin ch'el stava là, tanc gabolista,</l>
     <l n="83">becch, avar, lecca-cuu, biassa rosari</l>
     <l n="84">vegneven de galopp sulla mia lista,</l>
    </lg>
    <lg n="29">
     <l n="85">chè, vedend di vertù strasordenari,</l>
     <l n="86">sta gent invidiosa per natura</l>
     <l n="87">la crepava pù prest dell'ordenari.</l>
    </lg>
    <lg n="30">
     <l n="88">Adess mò ridaran senza mesura,</l>
     <l n="89">e guariran fors anca in st'occasion</l>
     <l n="90">quij ch'even giamò mezz in sepoltura.</l>
    </lg>
    <lg n="31">
     <l n="91">Sentend a dì la Mort de sti reson,</l>
     <l n="92">Hoo vist, la sclama, per dà gust a tì</l>
     <l n="93">de chì innanz copparoo domà i mincion,</l>
    </lg>
    <lg n="32">
     <l n="94">e giust in quella la se volta a mì</l>
     <l n="95">molland la ranza contra el dent oggiaa.</l>
     <l n="96">Per fortuna che a furia de sgarì</l>
    </lg>
    <lg n="33">
     <l n="97">hoo schivaa el colp col vessem dessedaa.</l>
    </lg>
   </lg>
  </body>
 </text>
</TEI>