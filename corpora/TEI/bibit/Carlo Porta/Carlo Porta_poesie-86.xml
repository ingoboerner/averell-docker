<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 86</title>
    <author>Carlo Porta</author>
   </titleStmt>
   <extent>
    <measure unit="stanza">39</measure>
    <measure unit="line">234</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-86</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 86</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 86</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Stracch de voltà tanti penser in ment</l>
     <l n="2">che se follaven a donzenn per volta,</l>
     <l n="3">forsi per castigamm de l'ardiment</l>
     <l n="4">de vorè cascià el nas in sta raccolta,</l>
     <l n="5">stracch, come ghe diseva, sur contin,</l>
     <l n="6">bell bell sont crodaa là in d'on visorin.</l>
    </lg>
    <lg n="2">
     <l n="7">E siccome el cervell l'eva incordaa</l>
     <l n="8">sul poettegh conforma l'intenzion,</l>
     <l n="9">anca sì ben che fuss indormentaa</l>
     <l n="10">el tirava là anmò de l'istess ton,</l>
     <l n="11">vuj mò dì che hoo faa vun de quij taj sogn</l>
     <l n="12">che hin l'ajutt d'on poetta in d'on besogn.</l>
    </lg>
    <lg n="3">
     <l n="13">E lì m'è pars de vess su ona collina</l>
     <l n="14">pienna de inscima a fond de pegoree,</l>
     <l n="15">ma de quij pegoree de lana fina,</l>
     <l n="16">nett, sbarbaa, peccennaa de perucchee;</l>
     <l n="17">gh'aveven tucc on liri e on ghittarin,</l>
     <l n="18">nè se sentiva olter che frin frin.</l>
    </lg>
    <lg n="4">
     <l n="19">Gh'era a duu pass de mì on abaa secch secch</l>
     <l n="20">ch'el se storg, ch'el se svida, ch'el se menna</l>
     <l n="21">a dagh a quell frin frin tanto de plecch</l>
     <l n="22">cont i pee, cont i man e con la schenna,</l>
     <l n="23">sclamand cont on bocchin de pien de offell:</l>
     <l n="24">Oh cari! Oh bravi! Oh che delizia! Oh bell!</l>
    </lg>
    <lg n="5">
     <l n="25">Me tiri arent a lu... el vardi... el saludi,</l>
     <l n="26">torni a fissall... insomma de la somma</l>
     <l n="27">saal mò chi l'era?... El mè prefett di studi,</l>
     <l n="28">quell medemm che m'ha faa spedì el diplomma</l>
     <l n="29">d'Arcad in cartapegora, che l'è</l>
     <l n="30">quell che adess droeuvi de bagnà el rappè.</l>
    </lg>
    <lg n="6">
     <l n="31">Appenna che anca lu el m'ha cognossuu</l>
     <l n="32">no ghe dighi nagotta che allegria!</l>
     <l n="33">In de l'istess moment el m'ha vorsuu</l>
     <l n="34">presentà a tutta quella cottaria;</l>
     <l n="35">Arcad lor, Arcad mì, el pò figurass</l>
     <l n="36">de magg con tanti Arcad che frecass!</l>
    </lg>
    <lg n="7">
     <l n="37">Me sercen sù tucc quant come in corona,</l>
     <l n="38">tucc me sbraggen adree: Sù sù, dessora!</l>
     <l n="39">M'accorgi intant de vess su l'Elicona</l>
     <l n="40">vedi el tempi de Apoll, l'asen che sgora,</l>
     <l n="41">vedi el bosch di olubagh, el fontanin,</l>
     <l n="42">e i ciôcch d'acqua che fan el ciôcch de vin.</l>
    </lg>
    <lg n="8">
     <l n="43">La portinara del patron de cà</l>
     <l n="44">appenna che la ved l'abaa sganzerla,</l>
     <l n="45">paratatagh! la ghe sbaratta là</l>
     <l n="46">contra el mur i dò ant e la pusterla,</l>
     <l n="47">per lassà passà innanz soa reverenza</l>
     <l n="48">e mì con lu, e tutta la sequenza.</l>
    </lg>
    <lg n="9">
     <l n="49">Al primm entrà se troeuva on gran salon</l>
     <l n="50">cont i mur tapezzaa tutt de librazz:</l>
     <l n="51">gh'è in mezz on vecc settaa su un cardegon</l>
     <l n="52">ch'el volta e el volta i foeuj d'un scartapazz</l>
     <l n="53">scritt per rubrica in ordin d'alfabett</l>
     <l n="54">in sul gust di stat d'anem del brovett.</l>
    </lg>
    <lg n="10">
     <l n="55">El gh'ha la pell che la ghe borla giò,</l>
     <l n="56">l'è senza dent, el gh'ha el melon pelaa,</l>
     <l n="57">ma in mezz a quest el ghe traspar anmò</l>
     <l n="58">quajcossa de quell bell ch'el sarà staa,</l>
     <l n="59">come traspar el lumm in d'on lampion</l>
     <l n="60">anca a travers de l'onc e di taccon.</l>
    </lg>
    <lg n="11">
     <l n="61">Chi l'è coluu? domandi al camarada,</l>
     <l n="62">Conossel minga Apoll, el me respond,</l>
     <l n="63">Apoll?... Con quella zucca inscì pelada?</l>
     <l n="64">Ma in collegg nol m'ha ditt che l'eva biond?</l>
     <l n="65">Oh el bell biondin d'amor!... Con quella zucca!</l>
     <l n="66">El sarà biond anch lu quand l'è in perucca.</l>
    </lg>
    <lg n="12">
     <l n="67">Ghe guardi ai pagn, el gh'ha marsina e gippa</l>
     <l n="68">tanto largh che ghe ballen tutt adoss;</l>
     <l n="69">fors quand i ha faa el gh'avarà avuu la trippa,</l>
     <l n="70">chè l'era el temp ch'el negozziava in gross,</l>
     <l n="71">ma poverett! despoeù che l'è fallii</l>
     <l n="72">l'è vegnuu magher che gh'en stà dent trii.</l>
    </lg>
    <lg n="13">
     <l n="73">Vedi un mucc de sabett vuna pù veggia</l>
     <l n="74">de l'oltra in d'on canton che fan giò i fûs,</l>
     <l n="75">e el prefett el me dis in d'una oreggia:</l>
     <l n="76">Ch'el guarda quij popòl, quij hin i mûs.</l>
     <l n="77">Popòl? mì ghe respondi, in confidenza</l>
     <l n="78">ne sposaravel vuna, reverenza?</l>
    </lg>
    <lg n="14">
     <l n="79">Hoo poeù capii ch'even vegnuu inscì brutt</l>
     <l n="80">per rabbia de quij birbi de rumantegh</l>
     <l n="81">che spanteghen intorna de per tutt</l>
     <l n="82">ch'hin veggiann, carampann, col goss, col rantegh,</l>
     <l n="83">e meneman vorraven sti animaj</l>
     <l n="84">desgustagh fin quij quatter collegiaj.</l>
    </lg>
    <lg n="15">
     <l n="85">Vegneva dent de la finestra intant</l>
     <l n="86">on ragg de sô su tucc qui ghittarista,</l>
     <l n="87">e Apoll pessega a fà sarà sù i ant,</l>
     <l n="88">ch'el tropp s'ciarô el ghe fava maa la vista;</l>
     <l n="89">a sto colp gh'è callaa on travers d'on did</l>
     <l n="90">che no dass foeura in d'on s'cioppon de rid.</l>
    </lg>
    <lg n="16">
     <l n="91">Basta, hoo murduu la lengua e hoo domandaa</l>
     <l n="92">a on curios, che hoo trovaa lì in sul pass,</l>
     <l n="93">come l'eva ch'el sô el podess fà maa</l>
     <l n="94">a quell che tocca de mennall a spass,</l>
     <l n="95">e come el fass mò adess a vegnì sù</l>
     <l n="96">senza el sò caroccee lu de per lu.</l>
    </lg>
    <lg n="17">
     <l n="97">E quell el m'ha rispost che antigament</l>
     <l n="98">Apoll deffatt el fava duu mestee,</l>
     <l n="99">vun de fà vers e de incordà strument,</l>
     <l n="100">l'olter de vicciurin, de fiacaree,</l>
     <l n="101">ma on cert Copernich el gh'ha daa suj crost</l>
     <l n="102">tant ch'el gh'ha traa per aria el segond post;</l>
    </lg>
    <lg n="18">
     <l n="103">e che adess no ghe resta che l'impiegh</l>
     <l n="104">de sonà, de cantà, de fà bordell,</l>
     <l n="105">ma l'è già on poo che han tiraa a man di begh</l>
     <l n="106">e se tronna de toeughel anca quell,</l>
     <l n="107">e già el ris'cia se i coss van de sto pass</l>
     <l n="108">de fornì in del Triulz o a Biagrass.</l>
    </lg>
    <lg n="19">
     <l n="109">Intrattant che scoltava, dava a ment</l>
     <l n="110">al patron ch'el gh'aveva intorna al tavol</l>
     <l n="111">on santa cros, on furugozz de gent,</l>
     <l n="112">che faseven on streppet del diavol;</l>
     <l n="113">se dan tucc a d'intend de vess poetta,</l>
     <l n="114">sicchè el ved, che tappella maladetta!</l>
    </lg>
    <lg n="20">
     <l n="115">Pover omm! m'el voreven mett suj gucc,</l>
     <l n="116">chi voeur on od, chi on madrigal, chi on dramma,</l>
     <l n="117">e lu el respond con bona grazia a tucc,</l>
     <l n="118">che no farav tant d'olter ona mamma,</l>
     <l n="119">e conforma al soggett je imballa via</l>
     <l n="120">stanza tal, numer tal, la tal scanzia,</l>
    </lg>
    <lg n="21">
     <l n="121">e là gh'è pareggiaa tutt quell che occor</l>
     <l n="122">senza fadiga de nessuna sort;</l>
     <l n="123">sonitt per pret, per monegh, per dottor,</l>
     <l n="124">per chi è nassuu, ch'ha tolt miee, ch'è mort,</l>
     <l n="125">terzinn, sestinn, quartinn, eglogh, canzon</l>
     <l n="126">e dramma e taccojn e taccojon.</l>
    </lg>
    <lg n="22">
     <l n="127">On comod de sta sort el me desseda</l>
     <l n="128">tutt a on bott la memoria del mè impegn;</l>
     <l n="129">par proppi ch'el ciel veda e che proveda</l>
     <l n="130">(dighi tra mì), tè chì che sont a segn;</l>
     <l n="131">se el me contenta anch mì compagn de lor</l>
     <l n="132">sta voeulta me la cavi come un scior.</l>
    </lg>
    <lg n="23">
     <l n="133">Ditt e fatt, con licenza del prefett</l>
     <l n="134">ch'el m'ha fina boffaa el zerimonial,</l>
     <l n="135">solti in mezz a la sala, derimpett</l>
     <l n="136">al cardegon del pader provincial,</l>
     <l n="137">ghe foo trii inchin de s'ceppà in duu el firon</l>
     <l n="138">e poeù comenzi inscì l'invocazion.</l>
    </lg>
    <lg n="24">
     <l n="139">Oh pader Eliconi, oh Pittonee!</l>
     <l n="140">oh Sciree! Pattaree! oh Ciparin!</l>
     <l n="141">che te fee vers de tutt i sort de pee</l>
     <l n="142">in tutt i lengu e fina in meneghin,</l>
     <l n="143">juttem anch mì, gran pader Eliconi,</l>
     <l n="144">a fann giò quatter per on matrimoni!</l>
    </lg>
    <lg n="25">
     <l n="145">Appenna Apoll el sent a nominà</l>
     <l n="146">matrimoni el sbattaggia on campanell,</l>
     <l n="147">e senza alzà sù i oeucc da quell ch'el fa</l>
     <l n="148">el me petta in consegna d'un bidell,</l>
     <l n="149">Alto, svint, a la gamba tutt duu insemma</l>
     <l n="150">stanza C, armari VI, lettera M!</l>
    </lg>
    <lg n="26">
     <l n="151">Adess, bell bell... già che l'è tant grazios,</l>
     <l n="152">ch'el me scolta, rispondi, sur Sciree,</l>
     <l n="153">no vorrev nanca per vestì i mee spos</l>
     <l n="154">recorr per moeud de dì a un fond de vestee,</l>
     <l n="155">per certa sort de gent, ch'el me perdona,</l>
     <l n="156">ghe vorrav robba noeuva e robba bona;</l>
    </lg>
    <lg n="27">
     <l n="157">de matrimoni, al mè debol parer</l>
     <l n="158">el ghe n'è tant de bon come de gramm;</l>
     <l n="159">chì se tratta del fior di cavalier,</l>
     <l n="160">che se marida cont el fior di damm...</l>
     <l n="161">E inscì coss'ha a che fà, el repia, hoo intes;</l>
     <l n="162">s'el fudess anca el pota, armari ses.</l>
    </lg>
    <lg n="28">
     <l n="163">E daj con sto sò armari! andemm appian,</l>
     <l n="164">l'ha de savè che quest l'è on sposalizzi</l>
     <l n="165">che fa andà in broeud de scisger tutt Milan,</l>
     <l n="166">e diraven che gh'hoo ben pocch giudizzi</l>
     <l n="167">se andass a tirà a man di cosa de ea</l>
     <l n="168">per lodà on Verr che toeu ona Borromea!</l>
    </lg>
    <lg n="29">
     <l n="169">E quand se dis on Verr, l'ha de savè</l>
     <l n="170">che l'è el tos de don Peder, on trattin</l>
     <l n="171">l'autor de tanti articol del Caffè,</l>
     <l n="172">l'oeucc drizz del Beccaria, del Parin,</l>
     <l n="173">l'istorich de Milan, quell fiola mia</l>
     <l n="174">che ha faa fà largo a la filosofia.</l>
    </lg>
    <lg n="30">
     <l n="175">Se intend che l'è nevod de quell ommon</l>
     <l n="176">de don Lissander, che n'ha faa inscì onor</l>
     <l n="177">coj sò Nocc ai sepolcher di Scipion;</l>
     <l n="178">se intend che l'è nevod del senator,</l>
     <l n="179">de don Carlo, omm de penna e de consej;</l>
     <l n="180">el ved che pocch trè pinol de fradej!</l>
    </lg>
    <lg n="31">
     <l n="181">Oltra de quest don Gabriell, el spos,</l>
     <l n="182">ghe soo dì che nol sfalza la famiglia,</l>
     <l n="183">l'è gioven sì, ma un gioven studios,</l>
     <l n="184">bravo, cortes che l'è una maraviglia,</l>
     <l n="185">amoros de la mamma e di parent,</l>
     <l n="186">on fior de gioven assolutament.</l>
    </lg>
    <lg n="32">
     <l n="187">L'ha de savè che anch lee donna Giustina,</l>
     <l n="188">la sposa, l'è una bella baciocchoeu,</l>
     <l n="189">levada sul modell de la mammina</l>
     <l n="190">el non plus ultra per levà fioeu,</l>
     <l n="191">impastada poeù infin de quella pasta</l>
     <l n="192">de la cà Borromea, e tanto basta;</l>
    </lg>
    <lg n="33">
     <l n="193">de quella pasta che l'ha daa a Milan</l>
     <l n="194">el gran sant Carlo e el cardinal Fedrigh,</l>
     <l n="195">che gh'han traa dent di carra de sovran</l>
     <l n="196">in scoeul, statov, disegn, liber antigh,</l>
     <l n="197">in collegg, bibliotecch, ges, ospedaa,</l>
     <l n="198">accademmi, loeugh pij, dott, caritaa.</l>
    </lg>
    <lg n="34">
     <l n="199">De la pasta... Ma el pader Ciparin,</l>
     <l n="200">che in tutt el temp che fava sta parlada</l>
     <l n="201">non l'ha faa che biassà e mennà el sesin,</l>
     <l n="202">el sbalza giò de la cardega armada</l>
     <l n="203">e infuriato come el strasc di piatt</l>
     <l n="204">el me refila sto pocch fòj de gatt.</l>
    </lg>
    <lg n="35">
     <l n="205">Ah strappa-coeur! Gregori-maccaron!</l>
     <l n="206">T'hoo cognossuu, gambetta!, ficcanas!</l>
     <l n="207">Te see un Romantegh, beccamort!, ciccion!,</l>
     <l n="208">che no te voeu stà ai regol de Parnas!</l>
     <l n="209">Arcad a l'arma!... Adoss a Codeghin!</l>
     <l n="210">E i Arcad, giò fioj, frin frin, frin frin!</l>
    </lg>
    <lg n="36">
     <l n="211">A l'arma! a l'arma! Ix, Ipsillon e Zetta!</l>
     <l n="212">Sont mì, sont et vost barba che ve ciamma;</l>
     <l n="213">pattas'giaccheta el s'giacca ona saetta!</l>
     <l n="214">E lor adoss on Almanacch, on Dramma,</l>
     <l n="215">on gran sbolgettament de madrigal,</l>
     <l n="216">de opuscol e de articol de giornal.</l>
    </lg>
    <lg n="37">
     <l n="217">Per dincio, a ona borasca de sta sort,</l>
     <l n="218">con tanc tempest che me batteva adoss,</l>
     <l n="219">proppi in conscienza me sont daa per mort!...</l>
     <l n="220">Ma ecco lì, quand se dis, even tutt coss</l>
     <l n="221">tant leggier e tant sòr che grazia al ciel</l>
     <l n="222">no m'han nanca faa on boll, nanch storgiuu on pel.</l>
    </lg>
    <lg n="38">
     <l n="223">Chì inscì finiss el sogn: me sont trovaa</l>
     <l n="224">vergin anmò cont el mè impegn in ment;</l>
     <l n="225">già capissi che sont scomunicaa,</l>
     <l n="226">che in quant a Apoll no poss sperà nient,</l>
     <l n="227">romantegh come sont tutt quell che foo</l>
     <l n="228">sont condannaa a toeull foeura del mè coo.</l>
    </lg>
    <lg n="39">
     <l n="229">En attendant, sur cont, con tutt el coeur</l>
     <l n="230">ghe foo on eviva ai soeu consolazion,</l>
     <l n="231">gh'auguri di fioeu fin ch'el ne voeur,</l>
     <l n="232">onor, ricchezz e sanitaa a monton,</l>
     <l n="233">longa vita a la sposa, a lu, a i ered</l>
     <l n="234">e anca a mì per vedè cossa suzzed.</l>
    </lg>
   </lg>
  </body>
 </text>
</TEI>