<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 27</title>
    <author>Carlo Porta</author>
   </titleStmt>
   <extent>
    <measure unit="stanza">24</measure>
    <measure unit="line">144</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-27</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 27</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 27</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Fraa Diodatt de Tolosa guardian,</l>
     <l n="2">anzi definitor di zoccolott,</l>
     <l n="3">amalastant el pes del fabrian</l>
     <l n="4">e de cinqu brazza in roeuda de trippott,</l>
     <l n="5">el stava tutt i nocc sospes in l'ari</l>
     <l n="6">paricc or in sul gust d'on lampedari.</l>
    </lg>
    <lg n="2">
     <l n="7">Ciovè, me doo d'intend ch'el stava sù</l>
     <l n="8">minga taccaa a quaj asa, o quaj rampon,</l>
     <l n="9">ma in estes, bandonaa, lu de per lu</l>
     <l n="10">come sarav i gemm faa col savon.</l>
     <l n="11">Miracol ch'el sarav gross in cà mia,</l>
     <l n="12">ma che in di sant l'è ona cojonaria.</l>
    </lg>
    <lg n="3">
     <l n="13">Ora ona bella sira dell'estaa,</l>
     <l n="14">cantand devotament fraa Diodatt</l>
     <l n="15">el sò vesper in còr coj olter fraa,</l>
     <l n="16">el s'è vist a volzass tutt in d'on tratt</l>
     <l n="17">e a andà sù sù bell bell cont on cerin</l>
     <l n="18">mostos come el scisciass on busecchin.</l>
    </lg>
    <lg n="4">
     <l n="19">E sù e sù, quand l'è asquas lì ch'el tocca</l>
     <l n="20">el soffitt cont i brasc, el stà li on bott;</l>
     <l n="21">el fa ona girivoeulta, e poeù l'imbocca</l>
     <l n="22">on bravo fenestron con sù nagott;</l>
     <l n="23">molla i brasc, sbassa el coo, sterza on poo el cuu,</l>
     <l n="24">e fôrt foeura di ball, chi ha avuu n'ha avuu.</l>
    </lg>
    <lg n="5">
     <l n="25">Foeura i fraa tucc in tròppa alla serenna</l>
     <l n="26">a vedè el vol de Soa Reverenza,</l>
     <l n="27">ma, per quant corren, riven malappenna</l>
     <l n="28">a vedell pocch pù grand d'ona carsenza;</l>
     <l n="29">se tarden anca mò on minutt o duu</l>
     <l n="30">el veden nient pù grand del bus del cuu.</l>
    </lg>
    <lg n="6">
     <l n="31">Passa l'ora del copp de incoeu e doman,</l>
     <l n="32">passa ona settimana, passa on mes,</l>
     <l n="33">maneman l'è chì l'ann, e el guardian</l>
     <l n="34">el seguita anca mò a stà giò di spes;</l>
     <l n="35">resten i fraa ogni bott coj oeucc per ari</l>
     <l n="36">locch e cojon pussee dell'ordinari.</l>
    </lg>
    <lg n="7">
     <l n="37">Perchè, per quant fudessen persuas</l>
     <l n="38">ch'el sò Diodatt el fudess sant de bon,</l>
     <l n="39">nanch per quest ghe pareva ch'el sò cas</l>
     <l n="40">el fudess minga quell d'on'assension;</l>
     <l n="41">Cazzo, diseven, nanch ch'el fuss Enocch,</l>
     <l n="42">Elia o la Madonna quell marzocch!</l>
    </lg>
    <lg n="8">
     <l n="43">Cazzo, coss'hal poeù faa de sorprendent</l>
     <l n="44">per meritass la fin de sant Franzesch?</l>
     <l n="45">Che util n'ha cavaa de lu el convent?</l>
     <l n="46">Se no gh'eva i cercott, sì! stavem fresch!</l>
     <l n="47">Sì: l'ann passaa ch'hin mort squas tucc i vid</l>
     <l n="48">se stava a lu vorevem bev polid!</l>
    </lg>
    <lg n="9">
     <l n="49">Basta, se vedarà... Quand poeù han veduu</l>
     <l n="50">che el specciall l'eva on'opera de matt,</l>
     <l n="51">han faa on olter guardian pù bottoruu</l>
     <l n="52">e pussee grev al doppi de Diodatt,</l>
     <l n="53">han miss di bonn ferrad ai fenestron</l>
     <l n="54">e s'el voeur sgorà anch lu l'è bon patron.</l>
    </lg>
    <lg n="10">
     <l n="55">A gloria intant del Santo Fondator</l>
     <l n="56">el Pader General l'ha faa on decrett</l>
     <l n="57">che de sto vol no s'en dovess descor</l>
     <l n="58">sott penna de scomunega e interdett,</l>
     <l n="59">e che l'eva assee a dì, quant a Diodatt,</l>
     <l n="60">che l'è passaa alla gloria di beatt.</l>
    </lg>
    <lg n="11">
     <l n="61">De lì cent dodes ann, sentii sto cas</l>
     <l n="62">e restee lì de gess se sii cristian,</l>
     <l n="63">intant che i fraa scennand in santa pas</l>
     <l n="64">no pensaven che al mond ghe fuss on can,</l>
     <l n="65">se sent invers la porta del convent</l>
     <l n="66">on malarbetto scampanellament.</l>
    </lg>
    <lg n="12">
     <l n="67">Corr el fraa portinee mezz a taston,</l>
     <l n="68">bestemmiand la pressa e quell che sonna,</l>
     <l n="69">e dopo d'avè vist daj boeucc del spion</l>
     <l n="70">che l'eva on fraa, o el pareva alla pattonna,</l>
     <l n="71">Benedicite, el dis, Razza de muj!</l>
     <l n="72">S'cioppa i fasoeu de fà tant cattabuj?</l>
    </lg>
    <lg n="13">
     <l n="73">Pax vobis, respond quell, e lì el se invia</l>
     <l n="74">amalappenna avert al refettori;</l>
     <l n="75">Pian, ferma, cossa fal, l'olter el cria,</l>
     <l n="76">ma quell senza fagh olter responsori</l>
     <l n="77">el slonga el pass, de moeud ch'el portinee</l>
     <l n="78">par sta voeulta el pò dagh el nas dedree.</l>
    </lg>
    <lg n="14">
     <l n="79">Ve sii mai imbattuu in quaj ostaria</l>
     <l n="80">a fallà l'uss dopo vess staa a pissà</l>
     <l n="81">e andà in mezz a tutt'oltra compagnia</l>
     <l n="82">cantand cont i botton mezz de lazzà?</l>
     <l n="83">Ben: fee cunt press a pocch che per adess</l>
     <l n="84">el cas del refettori el sia l'istess.</l>
    </lg>
    <lg n="15">
     <l n="85">Resten i fraa de stucch, pesc che incantaa</l>
     <l n="86">a trovass lì denanz vun del sò croeucc</l>
     <l n="87">tutt a filaper, sporch e spaventaa</l>
     <l n="88">ch'el gira intorna mezza spanna d'oeucc,</l>
     <l n="89">e resten tant de stucch che pienten lì</l>
     <l n="90">fin de mangià e de bev, che l'è tutt dì.</l>
    </lg>
    <lg n="16">
     <l n="91">El guardian credendel el Diavol</l>
     <l n="92">ch'el voeubbia fagh passà ona mala sira</l>
     <l n="93">rampèghes alla mej in pee del tavol</l>
     <l n="94">e li cont on coracc de milla lira</l>
     <l n="95">come el fuss sant Dominegh in personna</l>
     <l n="96">trìnciegh giò on bell croson colla coronna.</l>
    </lg>
    <lg n="17">
     <l n="97">E: In nomm del Dio tremend di cristian,</l>
     <l n="98">parla, el ghe dis, chi seet? fa minga el sord!</l>
     <l n="99">Per quell lì, lu el respond, sont el guardian,</l>
     <l n="100">ma mì no soo... me senti tant balord,..</l>
     <l n="101">che se nol fuss che seva chi inscì arent</l>
     <l n="102">credarev squas d'avè fallaa el convent.</l>
    </lg>
    <lg n="18">
     <l n="103">Daj daj, sbraggen sù tucc, daj che l'è on matt,</l>
     <l n="104">fermel, lighell, denanz ch'el daga foeura.</l>
     <l n="105">Alto là, lu el repia, sont fraa Diodatt,</l>
     <l n="106">no ve slonghee fraa becchi boefoeura,</l>
     <l n="107">perchè quell Dio che me fa sgorà</l>
     <l n="108">el ve darà del franch noeuva de cà!</l>
    </lg>
    <lg n="19">
     <l n="109">Per fortuna el guardian fraa Gian Maria</l>
     <l n="110">di norantatrii fraa de quell convent</l>
     <l n="111">l'eva l'unegh che fuss staa in libraria,</l>
     <l n="112">e per fortuna gh'è vegnuu in la ment</l>
     <l n="113">d'avè leggiuu in no soo qual occasion</l>
     <l n="114">d'on vol de fraa Diodatt scritt su on carton.</l>
    </lg>
    <lg n="20">
     <l n="115">E tiràndesel mej in la memoria</l>
     <l n="116">el le interroga a taj del fatt leggiuu,</l>
     <l n="117">e lu el ghe squitta lì tutta l'istoria</l>
     <l n="118">dalla qual se capiss che, avend creduu</l>
     <l n="119">d'ess staa in estes mezz'ora a falla grassa,</l>
     <l n="120">el gh'eva staa cent dodes agn e passa.</l>
    </lg>
    <lg n="21">
     <l n="121">Giò i fraa tucc in genoeugg pesc che nè impressa</l>
     <l n="122">a domandagh perdon d'avegh faa on sfris:</l>
     <l n="123">lu el ghe perdonna, el scenna, el se confessa,</l>
     <l n="124">el dorma, el moeur, el torna in paradis,</l>
     <l n="125">e i fraa in memoria en fan l'anniversari</l>
     <l n="126">con dò pittanz de pù dell'ordinari.</l>
    </lg>
    <lg n="22">
     <l n="127">Se vorii mò savè el perchè percomm</l>
     <l n="128">cent dodes ann gh'hin pars ona mezz'ora,</l>
     <l n="129">ciappee el Prato Fiorito stampaa in Comm</l>
     <l n="130">del milla ses cent quindes da on tal Frora;</l>
     <l n="131">là a foeuj dusent settantacinqu se troeuva</l>
     <l n="132">sta cossa frusta che par semper noeuva.</l>
    </lg>
    <lg n="23">
     <l n="133">Là se ved come stand Soa Reverenza</l>
     <l n="134">in gran contemplazion di coss eterna,</l>
     <l n="135">massem del vers del salmo che comenza</l>
     <l n="136">Et mille anni tamquam dies hesterna,</l>
     <l n="137">gh'è compars on usell che innamorava,</l>
     <l n="138">che se no l'eva uman pocch ghe calava.</l>
    </lg>
    <lg n="24">
     <l n="139">St'usell, come per forza d'attrazion</l>
     <l n="140">l'è lu ch'el l'ha tiraa dove v'hoo ditt:</l>
     <l n="141">lu che gh'ha ziffolaa quella canzon</l>
     <l n="142">che fa passà i cent agn come i foghitt;</l>
     <l n="143">infin se l'ha goduu quaj coss de bell</l>
     <l n="144">credimm che l'è staa in grazia dell'usell.</l>
    </lg>
   </lg>
  </body>
 </text>
</TEI>