<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 82</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">101</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-82</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 82</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 82</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ve scrivi quatter vers ambrosian</l>
     <l n="2">mezz longh mezz curt, inscì come Dio voeur,</l>
     <l n="3">talis qualis me sponten in del coeur</l>
     <l n="4">e passen in la man.</l>
     <l n="5">In sta manera vegni soeuli soeuli</l>
     <l n="6">a div i mee reson come in scarliga,</l>
     <l n="7">resparmi la fadiga,</l>
     <l n="8">e me van i mee coss mej che nè on oeuli.</l>
     <l n="9">E poeù sto sfros che foo a l'Abaa Giavan</l>
     <l n="10">el me va in sangu e el me someja bon</l>
     <l n="11">pussee che a on tabaccon</l>
     <l n="12">ona presa de foeuja de Lugan.</l>
     <l n="13">N'eel deffatt on guston</l>
     <l n="14">a faghela a sti fioeuj de settimana,</l>
     <l n="15">a sti prepotenton</l>
     <l n="16">che se creden la scuma di sapient</l>
     <l n="17">domà perchè hin parent</l>
     <l n="18">del boffacrusca de la cà Brentana?</l>
     <l n="19">Però intant, el mè Gross,</l>
     <l n="20">che mì me scarpi el goss, lor coj soeu astuzzi</l>
     <l n="21">hin fors adree a cattà el luzzi gambuzzi</l>
     <l n="22">che ghe ong la cusina</l>
     <l n="23">e ghe paga la crusca per farina.</l>
     <l n="24">Donca vegnimm a nun: Chi è matt, sò dagn;</l>
     <l n="25">e cazzincula al sur Abaa e Compagn.</l>
     <l n="26">Oh che cara, oh che bella, oh che stupenda</l>
     <l n="27">vitta scialosa che te fee, o Tommas!</l>
     <l n="28">Se te vee innanz inscì,</l>
     <l n="29">t'ee de ciappà ona motria reverenda</l>
     <l n="30">e dò ganass che t'han de seppellì</l>
     <l n="31">anch quella pocca pinola d'on nas!</l>
     <l n="32">Dormì, bev e mangià</l>
     <l n="33">mangià, bev e dormì!</l>
     <l n="34">senza olter obblegh tra sto gran deffà</l>
     <l n="35">che de incastragh quaj ciaccer e quaj lapp,</l>
     <l n="36">e poeù doman de capp</l>
     <l n="37">a dormì, mangià e bev...</l>
     <l n="38">oh che gust, oh che spass, oh che sollev!</l>
     <l n="39">Benedetto Trevij, borgh del Signor!</l>
     <l n="40">Che te staga lontan di tò muraj</l>
     <l n="41">i malann, i travaj;</l>
     <l n="42">che on'aria semper fresca e remondina</l>
     <l n="43">la possa girà semper sul mezzdì</l>
     <l n="44">intorna a la dispensa e a la cantina,</l>
     <l n="45">che la te possa rescià sù e inranghì</l>
     <l n="46">quell moscon malarbett</l>
     <l n="47">che sassina i pollaster e i polpett;</l>
     <l n="48">che la possa a on besogn</l>
     <l n="49">trovass lì semper a desposizion</l>
     <l n="50">de quij desgraziadon</l>
     <l n="51">che stanten per el cold a ciappà sogn!</l>
     <l n="52">Nò, nò, Tommas, no stà a legg pù per brio!</l>
     <l n="53">S'el te cria el sur zio,</l>
     <l n="54">el gh'ha reson; no stà a legg pù, Tommas;</l>
     <l n="55">godet in santa pas — sto ben de Dio.</l>
     <l n="56">Pensa che on bell culazz</l>
     <l n="57">e ona s'cenna e una trippa relevada</l>
     <l n="58">che impissa tutta ona cardega armada</l>
     <l n="59">hin in sti temp del cazz</l>
     <l n="60">quell che ghe voeur per fass reputazion.</l>
     <l n="61">Set grass? te dan del don;</l>
     <l n="62">set pell e oss?</l>
     <l n="63">te petten del balloss!</l>
     <l n="64">E adree al don già te see</l>
     <l n="65">quanci onor ghe stravacchen i badee.</l>
     <l n="66">Ora mò sti mezzenn tant nezzessari,</l>
     <l n="67">sti s'cenn, sti taffanari</l>
     <l n="68">Se quisten fors col studi e col struzziass?</l>
     <l n="69">Ohibò, ohibò, el mè Tommas,</l>
     <l n="70">se quisten con la pas</l>
     <l n="71">e con la santa flemma di ganass!</l>
     <l n="72">Inscì possess anmì</l>
     <l n="73">dà un pè in la seggia e vegnì chì cont tì</l>
     <l n="74">a spartitt la fadiga del paccià,</l>
     <l n="75">a juttatt per on mes a fà nient.</l>
     <l n="76">Gesuss che gust! domà a tirall in ment</l>
     <l n="77">me senti a ciappottà.</l>
     <l n="78">Vorrev giurà denanz al Crozefiss</l>
     <l n="79">de Comm, che l'è inscì tant miracolos,</l>
     <l n="80">de morì anca mì in cros;</l>
     <l n="81">vorrev fina pregall ch'el me innorbiss</l>
     <l n="82">s'el me catta ona sira</l>
     <l n="83">a god on sgrizz de lumm d'ona candira,</l>
     <l n="84">o el lumm d'on stoppin pizz,</l>
     <l n="85">se no l'è per reson</l>
     <l n="86">de invià giò polit quell pocch boccon.</l>
     <l n="87">Tutt al pù, tutt al pù, via de sto cas,</l>
     <l n="88">me servirev del lumm d'on quaj mocchett</l>
     <l n="89">per vedegh a andà in lett</l>
     <l n="90">e per fà ciar al mè car sur Tommas,</l>
     <l n="91">quand ch'el se pienta</l>
     <l n="92">in la streccioeura de la mia parenta.</l>
     <l n="93">Ah el rid adess?... adess nee el fa bocchin?...</l>
     <l n="94">Bravo sur Tommasin!</l>
     <l n="95">Me ne rallegher tant de la cuccagna.</l>
     <l n="96">Olter che mangià, bev, e che dormì!</l>
     <l n="97">E quella cossa lì</l>
     <l n="98">la se bev, la se dorma, o la se magna?</l>
     <l n="99">Bravo, bravo, per brio,</l>
     <l n="100">bravo sur Tommasoeu!</l>
     <l n="101">Ehi! giustemm quell lenzoeu... l'è chì el sur zio!</l>
    </lg>
   </lg>
  </body>
 </text>
</TEI>