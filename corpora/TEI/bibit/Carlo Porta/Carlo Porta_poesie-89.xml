<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 89</title>
    <author>Carlo Porta</author>
   </titleStmt>
   <extent>
    <measure unit="stanza">42</measure>
    <measure unit="line">252</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-89</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 89</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 89</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Bravo! bravo! L'ha faa proppi polid</l>
     <l n="2">a toeuss d'intorna quij bagaj: inscì</l>
     <l n="3">ghe poss cuntà ona scenna de fall rid</l>
     <l n="4">che la cuntava pù se staven chì;</l>
     <l n="5">chè di voeult, nee, già el sà? se dis pù e men,</l>
     <l n="6">e ogni busca per lor l'è on carr de fen.</l>
    </lg>
    <lg n="2">
     <l n="7">Quatter ex monegasc, suor Benedetta,</l>
     <l n="8">suor Anna, suor Usebia, suor Martina,</l>
     <l n="9">viven insemma e fan tra lor casetta</l>
     <l n="10">in cà d'on collaron della dottrina,</l>
     <l n="11">foeura di pee del mond, là passaa el foss,</l>
     <l n="12">tra Sant Vicenz di matt e Sant Calloss.</l>
    </lg>
    <lg n="3">
     <l n="13">Paghen el ficc a furia de rosari,</l>
     <l n="14">gh'han el sò bon livell, gh'han la pension,</l>
     <l n="15">dò convers che je serv senza salari,</l>
     <l n="16">la soa gesa lì arent voltaa el canton,</l>
     <l n="17">el sò comod e el pôzz denter de l'uss,</l>
     <l n="18">e el sò bravo stornell che dis Esuss.</l>
    </lg>
    <lg n="4">
     <l n="19">De teolegh, de pret, de confessor,</l>
     <l n="20">tra quij che disna dal patron de cà</l>
     <l n="21">e tra quij olter che ven sù de lor</l>
     <l n="22">a portagh cott e cames de rizzà,</l>
     <l n="23">ghe n'han in frega tutt i dì on brovett</l>
     <l n="24">de possess consultà su tutt i pett.</l>
    </lg>
    <lg n="5">
     <l n="25">Oltra al rest di vantagg gh'han sora numer</l>
     <l n="26">quell de stà arent de cà alla mia personna,</l>
     <l n="27">che fan corr tutt el dì per trii cocumer,</l>
     <l n="28">e quell'olter de avegh anch la mia donna</l>
     <l n="29">che fa la sarta e la ghe dà i tassij</l>
     <l n="30">per i abet, i agnuss, i covercij.</l>
    </lg>
    <lg n="6">
     <l n="31">Hin quatter donn, insomma de la somma,</l>
     <l n="32">che podaraven, a vorend, stà mej</l>
     <l n="33">milla voeult pussee lor che el Pappa a Romma,</l>
     <l n="34">e andà in paradis grass come porscej,</l>
     <l n="35">eppur, sursì, che ghe n'han semper vuna</l>
     <l n="36">de cruzziass, de marsciss, de batt la luna.</l>
    </lg>
    <lg n="7">
     <l n="37">On poo ghe l'han perchè in del sabet grass</l>
     <l n="38">ballen fina passaa la mezza nott,</l>
     <l n="39">on poo per via di donn che van a spass</l>
     <l n="40">colla coppa, coj brasc, col stomegh biott,</l>
     <l n="41">on poo coj vestinn strenc a tira in cull</l>
     <l n="42">che mostren tutt la grazia del baull;</l>
    </lg>
    <lg n="8">
     <l n="43">on dì ghe l'han perchè Monscior Scirin</l>
     <l n="44">l'han traa in despart de minestrà la cresma,</l>
     <l n="45">on dì perchè se stampa el Tamborin,</l>
     <l n="46">o perchè fan teatter in quaresma,</l>
     <l n="47">o perchè in Monscia voeuren fà arzipret</l>
     <l n="48">on nan de fà scurtà tutt i pianet.</l>
    </lg>
    <lg n="9">
     <l n="49">Lor se cascen perchè de venerdì</l>
     <l n="50">van voltra i polliroeu a vend i pollaster;</l>
     <l n="51">per i scoeul di tosann che han de dervì,</l>
     <l n="52">certe scoeul, soeuja mì, faa con l'incaster;</l>
     <l n="53">per i stamp scandalos, per i picciur,</l>
     <l n="54">per quij che pissa in straa lontan dal mur.</l>
    </lg>
    <lg n="10">
     <l n="55">Ma el bordell, el boesg, el diavoleri</l>
     <l n="56">l'è staa jer e l'oltrer: streppet, deliqui,</l>
     <l n="57">girament, convulsion: on affar seri,</l>
     <l n="58">che ha traa sott sora asee, spiret, reliqui,</l>
     <l n="59">pret, ciccolatt, ex fraa, chiffer, devott,</l>
     <l n="60">e trasaa mezz la scorta di bescott.</l>
    </lg>
    <lg n="11">
     <l n="61">E tutt sto ruzz, tutt sto spuell, per via</l>
     <l n="62">d'on besasc d'on begliett che hoo portaa a cà,</l>
     <l n="63">che ha rezevuu de Romma don Tobia</l>
     <l n="64">e che m'han mandaa a toeù fina giò là</l>
     <l n="65">a Sant Vittor intrà la vuna e i dò,</l>
     <l n="66">dove el dis messa per mezz oeugg de bò.</l>
    </lg>
    <lg n="12">
     <l n="67">Don Disma, don Rodolf, don Tranquillin,</l>
     <l n="68">don Lorenz, don Clement, don Mansuett,</l>
     <l n="69">don Pio, don Saveri, don Igin,</l>
     <l n="70">don Cels, don Samuell, don Anicett,</l>
     <l n="71">don Romuald, don Lazzer, don Fedel,</l>
     <l n="72">gh'hin cors adoss pesc che nè i mosch al mel.</l>
    </lg>
    <lg n="13">
     <l n="73">L'han leggiuu tante voeult e releggiuu,</l>
     <l n="74">gh'han faa sù tant calmeri e tant paroll,</l>
     <l n="75">l'hoo sentuu tante voeult e strassentuu,</l>
     <l n="76">che sanguanon, ghe giughi l'oss del coll</l>
     <l n="77">se no gh'el disi sù ciar, nett e s'cett</l>
     <l n="78">senza toeugh via nè giontagh on ett.</l>
    </lg>
    <lg n="14">
     <l n="79">Amico caro, el dis, Romma li sedici</l>
     <l n="80">aprilo, milla vottocento vinti.</l>
     <l n="81">Pur troppo, el dis, nò hin lingui maledici,</l>
     <l n="82">nè cosse, el dice, menzioneri o finti</l>
     <l n="83">quelle che, el dis, si diceno da voi</l>
     <l n="84">circa al Governator nostro di noi.</l>
    </lg>
    <lg n="15">
     <l n="85">Ma Dio, el dis, per nostro vilimento</l>
     <l n="86">l'ha talmente cecato, che de doppo</l>
     <l n="87">trasato in donne e giogo el pontamento</l>
     <l n="88">e prenduto gran debiti sul goppo,</l>
     <l n="89">non ha potuto, el dice, condemeno</l>
     <l n="90">e dacchi e dacchi de sbottire un pieno.</l>
    </lg>
    <lg n="16">
     <l n="91">Se dice, el dis, che el Gardinal decane,</l>
     <l n="92">a furia de dà a mente alla gran spesa,</l>
     <l n="93">naccorgendose, el dis, che el dava mane</l>
     <l n="94">asca el resto al dinaro de la Gesa,</l>
     <l n="95">el sia corruto a squajar tutto al Pappa,</l>
     <l n="96">che l'ha ordenato subet ch'el se ciappa.</l>
    </lg>
    <lg n="17">
     <l n="97">Ma lu el puttasca, el dis, ch'el seva dato</l>
     <l n="98">che se tendeva de cattarlo ladro,</l>
     <l n="99">l'ha fatto el quonia, el dice, e l'ha curato</l>
     <l n="100">el contrattempo, el dis, che el Santo Padro</l>
     <l n="101">l'eva in estasi, el dice, in nel dir messa,</l>
     <l n="102">e chi l'ha fatto!... l'è girato in pressa.</l>
    </lg>
    <lg n="18">
     <l n="103">In circa al resto, el dis, la pù segura</l>
     <l n="104">l'è ch'el sia navigato in del Levante,</l>
     <l n="105">in dove in st'ora, el dice, addio tonsura,</l>
     <l n="106">l'è forse già quattata col turbante;</l>
     <l n="107">e in dove in st'ora, forse, addio prepuzzi...</l>
     <l n="108">Con che sono di voi Monsignor Nuzzi.</l>
    </lg>
    <lg n="19">
     <l n="109">Sott poeù gh'eva on proscritt, che in del sentill</l>
     <l n="110">sguagniven tutt e quanti come scin,</l>
     <l n="111">on proscritt malarbett che per capill</l>
     <l n="112">boeugna vess religios, savè el latin,</l>
     <l n="113">chè mì ignorant, in quante sia de mì,</l>
     <l n="114">n'hoo capii olter ch'el diseva inscì.</l>
    </lg>
    <lg n="20">
     <l n="115">Proscritto: Monsignore Monticello</l>
     <l n="116">l'è stato ieri in pubblico cattato</l>
     <l n="117">ch'el fava, el dice, de Gulelmo Tello</l>
     <l n="118">e l'infilzava el pommo ad un soldato</l>
     <l n="119">sguizzero della guardia pontifizia,</l>
     <l n="120">e fu menato sopra alla giustizia.</l>
    </lg>
    <lg n="21">
     <l n="121">Chì inscì d'accord tutt quant intrà de lor</l>
     <l n="122">che sti scandol no hin che conseguenz</l>
     <l n="123">di nost peccaa, de l'ira del Signor,</l>
     <l n="124">s'hin miss a intrequerì quij reverenz</l>
     <l n="125">de quaa razza fudessen sti boltrigh</l>
     <l n="126">che ne tirava al ghicc sta sort de ortigh.</l>
    </lg>
    <lg n="22">
     <l n="127">Don Romuald, don Lazzer e don Pio,</l>
     <l n="128">che hin in cura d'anem tutt e trii,</l>
     <l n="129">han ditt ch'el fuss el pocch timor de Dio</l>
     <l n="130">de dà certe candir stremii stremii</l>
     <l n="131">in di battesem e in di funeral,</l>
     <l n="132">e da vorè tassà i list parrocchial.</l>
    </lg>
    <lg n="23">
     <l n="133">Che in di busser di ges e in quij de strada</l>
     <l n="134">no se ghe troeuva olter che quattritt,</l>
     <l n="135">i mess scars, l'elemosina impiccada,</l>
     <l n="136">i parrocchi infesciaa de poveritt,</l>
     <l n="137">la cros de legn in aria a tutt i vent</l>
     <l n="138">e la becca frustada per nient.</l>
    </lg>
    <lg n="24">
     <l n="139">I Franzescan don Cels e don Clement</l>
     <l n="140">voreven che nassess tutt el bordell</l>
     <l n="141">dall'avegh tolt a lor i soeu convent,</l>
     <l n="142">e l'ex Domenican don Samuell</l>
     <l n="143">el giurava che l'era per reson</l>
     <l n="144">d'avè abolii la santa inquisizion.</l>
    </lg>
    <lg n="25">
     <l n="145">Suor Usebia anca a nomm di camarada</l>
     <l n="146">la pretendeva inscambi che st'istoria</l>
     <l n="147">la prozedess de quella baronada</l>
     <l n="148">de avej descasciaa lor dalla Vittoria,</l>
     <l n="149">soggiongend tucc insemma a quatter vos</l>
     <l n="150">Che sevem quij che candidava i nos.</l>
    </lg>
    <lg n="26">
     <l n="151">Don Fedel, don Igin, che hin pret de cà</l>
     <l n="152">d'ona Marchesa e d'ona Baronessa,</l>
     <l n="153">daven la colpa a quella de faj stà</l>
     <l n="154">degiun fina al mezz dì per digh la messa;</l>
     <l n="155">e on poetta d'on pret, certo don Disma,</l>
     <l n="156">le trava tutt adoss al Romantisma.</l>
    </lg>
    <lg n="27">
     <l n="157">Finalment on rangogn d'on pretascion</l>
     <l n="158">ch'el m'era settaa giò giusta per mira,</l>
     <l n="159">ch'el ciamen el polpetta de rognon</l>
     <l n="160">e el pesarà pes brutt cent trenta lira,</l>
     <l n="161">el me infilza in del muso ona vistada</l>
     <l n="162">de can còrs, e via el va con sta parlada:</l>
    </lg>
    <lg n="28">
     <l n="163">Mi gh'j diroo, mì sì, che gh'j diroo</l>
     <l n="164">i reson perchè Dio el ne svargella,</l>
     <l n="165">senza nanca dì varda che te doo!</l>
     <l n="166">Hin i altar stravaccaa sulla bradella,</l>
     <l n="167">i ges in vettuperi e i sazerdott</l>
     <l n="168">sù per sù, mort de famm, magher e biott.</l>
    </lg>
    <lg n="29">
     <l n="169">Hin el gran ciallonismo di marì</l>
     <l n="170">de lassass mennà a voltra per el nas</l>
     <l n="171">(e chì el vardava fiss in faccia a mì)</l>
     <l n="172">daj miee, e lassagh fà quell che ghe pias,</l>
     <l n="173">spes sora spes, senza vardass intorna</l>
     <l n="174">se vegnen de la guggia oppur di corna.</l>
    </lg>
    <lg n="30">
     <l n="175">Hin la golascia, la leccardaria</l>
     <l n="176">de sti operari, de sti mezz camis;</l>
     <l n="177">in cà miseria, raccol, callastria,</l>
     <l n="178">la baldoria in di boeucc e in di bovis;</l>
     <l n="179">ciòcch sora ciòcch, robba, danee, temp pers...</l>
     <l n="180">(e zonfeta on'oggiada de travers).</l>
    </lg>
    <lg n="31">
     <l n="181">Hin la birbada de lassà i fioeu</l>
     <l n="182">in strusa per i straa, per i pasquee,</l>
     <l n="183">a fà l'ozios, el tôff, el borsiroeu,</l>
     <l n="184">senza dà a ment se sbiggen el mestee,</l>
     <l n="185">se van a messa in festa, alla dottrina...</l>
     <l n="186">(e lì traffeta on'oltra lampadina).</l>
    </lg>
    <lg n="32">
     <l n="187">Hin quell'oss in la s'cenna, quij bosij,</l>
     <l n="188">quij cors in suj fattur, in sulla spesa,</l>
     <l n="189">quell pettà i vizzi a caregh di Loeugh Pij,</l>
     <l n="190">quell godegh tutt a gratis alla gesa,</l>
     <l n="191">quell dì maa di patron tutt quant el dì...</l>
     <l n="192">(e lì edaj! quij duu oeucc adoss a mì).</l>
    </lg>
    <lg n="33">
     <l n="193">Hin l'ardiment de sti spantega strasc</l>
     <l n="194">de toeunn nun pret per gent come se sia,</l>
     <l n="195">de tirà el nost tabacch con quij didasc,</l>
     <l n="196">de settass giò a descor in compagnia...</l>
     <l n="197">ballossi... porci... malcreati... infamm...</l>
     <l n="198">(acqua! sta voeulta l'ha volsuu bissamm).</l>
    </lg>
    <lg n="34">
     <l n="199">Ah fiol d'ona negra! adess capissi</l>
     <l n="200">(dighi in del coeur) con chi el parla sto can;</l>
     <l n="201">me se s'ciara el cervell, me seccudissi,</l>
     <l n="202">pesseghi a alzà del scagn el fabrian,</l>
     <l n="203">e polid sì, ma fiero, ma dannaa,</l>
     <l n="204">te ghe respondi in sta conformitaa.</l>
    </lg>
    <lg n="35">
     <l n="205">Senza tant ch'el se scolda a descuttì,</l>
     <l n="206">col ris'c de deslenguass ona mezzenna,</l>
     <l n="207">anca mì gh'j diroo, gh'j diroo anch mì</l>
     <l n="208">i reson perchè Dio el ne peccenna;</l>
     <l n="209">i reson perchè el tas e el lassa corr</l>
     <l n="210">de quij bej coss cossett di sò monscior.</l>
    </lg>
    <lg n="36">
     <l n="211">Hin l'avarizia porca malarbetta</l>
     <l n="212">che in paricc de lor sciori l'è quell vizzi</l>
     <l n="213">ch'el par taccaa a la vesta, a la goletta,</l>
     <l n="214">on obblegh maneman come l'offizzi,</l>
     <l n="215">quell che ha inventaa sacchitt, busser, bascir,</l>
     <l n="216">noll de cardegh e dazzi de candir.</l>
    </lg>
    <lg n="37">
     <l n="217">Hin quell mercaa de incert de cotta e stolla,</l>
     <l n="218">de mess, de vos, de aria de polmon,</l>
     <l n="219">de esequi, de micchinn de sant Nicolla,</l>
     <l n="220">de cattafalch, suffragg, benedizion,</l>
     <l n="221">quell trafegh de angonij a on tant al bott</l>
     <l n="222">e quell fà mai nagotta per nagott.</l>
    </lg>
    <lg n="38">
     <l n="223">Hin quij corp, quij trasport de caritaa,</l>
     <l n="224">quij vesper, quij compiett, quij mattutin</l>
     <l n="225">pettaa là de nojaa, de desgarbaa,</l>
     <l n="226">intersiaa de flatti e cicciorin,</l>
     <l n="227">de sbaggiad, de sbarloeugg de zà e de là,</l>
     <l n="228">e da no vedè l'ora de andà a cà.</l>
    </lg>
    <lg n="39">
     <l n="229">Hin quell dass a d'intend de vess dritt dritt</l>
     <l n="230">in sulla straa battuda de Gesù</l>
     <l n="231">cont el dà mai nagott ai poveritt,</l>
     <l n="232">col trattaj d'alt in bass e casciaj sù,</l>
     <l n="233">e col vess de sò pè critegh eterna</l>
     <l n="234">de tucc i novitaa che fa i governa.</l>
    </lg>
    <lg n="40">
     <l n="235">Hin quell predicà semper el degiun</l>
     <l n="236">e cercà i mej boccon de impì el tarlis,</l>
     <l n="237">quell de dà del golos, del porch a nun</l>
     <l n="238">per on poo de bojacca del bovis,</l>
     <l n="239">e credes lor l'ottava maraviglia</l>
     <l n="240">a spazzà vott, des piatt anca in vigilia.</l>
    </lg>
    <lg n="41">
     <l n="241">Hin quell de fà servì la religion</l>
     <l n="242">e i obblegh de conscienza per roffian</l>
     <l n="243">di soeu vendett, di sò persecuzion,</l>
     <l n="244">o per fà dà on impiegh a on ballandran,</l>
     <l n="245">a on storta coll, a on furb, che gh'abbia el merit</l>
     <l n="246">d'avegh basaa la tonega e el preterit.</l>
    </lg>
    <lg n="42">
     <l n="247">Quist chì, quist chì puttost hin i belee</l>
     <l n="248">che moeuv la pest, la famm, la callastria,</l>
     <l n="249">che fa vegnì de Romma quij palpee</l>
     <l n="250">che scriv Monsignor Nuzzi a don Tobia,</l>
     <l n="251">hin quist per brio, e no gh'è ball che ten...</l>
     <l n="252">N'eel vera lu? ch'el diga, hoo parlaa ben?</l>
    </lg>
   </lg>
  </body>
 </text>
</TEI>