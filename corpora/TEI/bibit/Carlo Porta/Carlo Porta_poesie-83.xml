<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 83</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">130</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-83</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 83</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 83</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Vuna de sti mattinn tornand indree</l>
     <l n="2">de la scoeura de lengua del Verzee</l>
     <l n="3">con sott la mia scorbetta</l>
     <l n="4">caregada de tucc i erudizion</l>
     <l n="5">che i serv e i recatton</l>
     <l n="6">dan de solet a gratis ai poetta,</l>
     <l n="7">me troeuvi senza asquas vessem accort</l>
     <l n="8">denanz a San Fedel che foeura e dent</l>
     <l n="9">l'eva tutt quant e mai paraa de mort.</l>
     <l n="10">Me fermi suj duu pee come on gadan,</l>
     <l n="11">leggi el gran cartellon</l>
     <l n="12">che l'eva tal e qual a on sorascritt</l>
     <l n="13">d'ona cassa de scuffi e cappellitt,</l>
     <l n="14">con sù in fond fina i P.P. del posa pian,</l>
     <l n="15">e m'accorgi che tutta sta parada</l>
     <l n="16">a rebesch e fioramm</l>
     <l n="17">(senza invidia però) l'eva pientada</l>
     <l n="18">per un gran personagg passaa ai quondamm.</l>
     <l n="19">Esuss per lu, dighi in del coeur, fin chì</l>
     <l n="20">mej dò voeult lu che mì.</l>
     <l n="21">Ma siccome de spess mì sont on tos</l>
     <l n="22">un freguj curios,</l>
     <l n="23">mò sissignor che m'è soltaa el petitt</l>
     <l n="24">d'andà in gesa a vedè</l>
     <l n="25">che defferenza gh'è</l>
     <l n="26">tra el ben di sciori e quell di poveritt.</l>
     <l n="27">Gh'eva in mezz a la gesa ona baracca</l>
     <l n="28">fada a guglia a trii pian, volta comè,</l>
     <l n="29">con settaa sù per sù</l>
     <l n="30">di bej statov de rivi e de bojacca</l>
     <l n="31">rappresentant la motta di virtù</l>
     <l n="32">ch'el mort el gh'eva, o el ghe doveva avè.</l>
     <l n="33">Intrattant di canton</l>
     <l n="34">sbrodolaven giò scira in suj relev</l>
     <l n="35">quatter candireron</l>
     <l n="36">pien de torc de Venezia a l'uso sev.</l>
     <l n="37">Intorna via del pè del cattafalch</l>
     <l n="38">cantaven come merli i sazerdott</l>
     <l n="39">col sò bell candirott</l>
     <l n="40">e el sò liber in man,</l>
     <l n="41">segond ghe comandava l'abaa Alban,</l>
     <l n="42">che, svelt come un usell,</l>
     <l n="43">el tendeva per tutt spacciadament,</l>
     <l n="44">no lassand nanch mancà denter per dent</l>
     <l n="45">i soeu bravi coppon</l>
     <l n="46">ai ceregh che patissen l'astrazion.</l>
     <l n="47">Giust in quella che intravi even lì adree</l>
     <l n="48">per daghela a cantà el Misereree;</l>
     <l n="49">e mì ch'el soo anca mì,</l>
     <l n="50">pondem dedree di pret in genuggion</l>
     <l n="51">per ajutall a dì</l>
     <l n="52">e profittà intrattant de l'occasion</l>
     <l n="53">de fà on quaj poo de bèn de mett inà</l>
     <l n="54">per quand ghe sarà el cunt de comodà.</l>
     <l n="55">Mò el credarissev, fioeuj, che hoo avuu bell pari</l>
     <l n="56">a segnamm e a cercà de tend a mì,</l>
     <l n="57">che no gh'hoo possuu proppi reussi!</l>
     <l n="58">Gh'aveva de denanz duu strafusari</l>
     <l n="59">de pret vicciurinatt ch'a ogni tocchell</l>
     <l n="60">de salmo e de versett</l>
     <l n="61">te ghe incastraven denter on tassell</l>
     <l n="62">de descors de politega e polpett,</l>
     <l n="63">de moeud che i mee intenzion de fà del ben</l>
     <l n="64">hin andaa a fass squartà,</l>
     <l n="65">nè hoo possuu condemen</l>
     <l n="66">de guzzà tant de orecc per dagh a trà.</l>
     <l n="67">Ecco chì come faven;</l>
     <l n="68">ma siccome v'hoo ditt che i pret cantaven,</l>
     <l n="69">besogna donca, se no ve rincress,</l>
     <l n="70">che me lassev anmì cantà l'istess.</l>
     <l n="71">Miserere mei Deus — E a disnà?</l>
     <l n="72">secundum magnam — dò cossett o trè —</l>
     <l n="73">misericordiam tuam et secundum</l>
     <l n="74">multitudinem — de quist.</l>
     <l n="75">E el scabbi come l'è?</l>
     <l n="76">Et multum lava me</l>
     <l n="77">ab injustitia mea, et a delicto —</l>
     <l n="78">Eel car? — Puttasca! — e subet munda me —</l>
     <l n="79">oh mì poeù el vin! — Tibi soli peccavi —</l>
     <l n="80">s'el var pocch, me la cavi,</l>
     <l n="81">et malum coram te feci... in sermonibus</l>
     <l n="82">tuis, et vincas cum judicaris.</l>
     <l n="83">Chì inscì per intermezz scora ona gotta</l>
     <l n="84">de scira colda de la gestatoria</l>
     <l n="85">che la sbrodola e scotta</l>
     <l n="86">vun di duu sazerdott che l'eva in gloria.</l>
     <l n="87">Soa reverenza el scrolla in pressa i did,</l>
     <l n="88">sclamand: Che porca d'ona scira, cisti!</l>
     <l n="89">e i olter canten, podend pù del rid,</l>
     <l n="90">Ecce enim veritatem dilexisti.</l>
     <l n="91">In seguet fan el nomm</l>
     <l n="92">a paricc ostarij</l>
     <l n="93">in dove gh'è vin bon, ost galantomm,</l>
     <l n="94">e mejor compagnij.</l>
     <l n="95">Vun loda l'ostaria de la Nos,</l>
     <l n="96">l'olter el Monte-Tabor,</l>
     <l n="97">e poeù tracch a dò vos</l>
     <l n="98">Domine... asperges me...</l>
     <l n="99">hyssopo,... et super nivem dealbabor.</l>
     <l n="100">Finalment ven de dent on militar</l>
     <l n="101">che a l'abet el pareva on paracar,</l>
     <l n="102">e lì tornen de capp: Vedel quell mèus?</l>
     <l n="103">Libera me de sanguinibus Deus,</l>
     <l n="104">Deus salutis meae, —</l>
     <l n="105">che te possa vegnì la diarrea,</l>
     <l n="106">porch fe o fo! — et exultabit lingua mea...</l>
     <l n="107">Domine labia aperies, et os meum</l>
     <l n="108">annuntiabit — birboni! — laudem tuam. —</l>
     <l n="109">Oh per adess han pari a sbatt sti... Quoniam</l>
     <l n="110">si voluisses sagrificium utique</l>
     <l n="111">dedissem holocaustis — l'eva vora,</l>
     <l n="112">gh'han ben la resca in gora —</l>
     <l n="113">Cor contritum — no serv — et humiliatum</l>
     <l n="114">Deus non spernit — la ghe passarà</l>
     <l n="115">insemma con la spua — Benigne fac</l>
     <l n="116">Domine in bona voluntate tua —</l>
     <l n="117">Voeurel mò di? — Ut aedificentur muri</l>
     <l n="118">Jerusalem — Gh'el giuri... Vedaremm...</l>
     <l n="119">Ghe gionti sto sciloster</l>
     <l n="120">se rivi a liberammen!</l>
     <l n="121">On olter anca mì... — Et clamor noster</l>
     <l n="122">ad te perveniat nunc et semper, amen.</l>
     <l n="123">Me volzi allora in pee</l>
     <l n="124">stuff e sagg de sta scenna, e ciappi post</l>
     <l n="125">denanz l'altar maggior,</l>
     <l n="126">e preghi nost Signor</l>
     <l n="127">che in del mè di tremend del bulardee</l>
     <l n="128">el daga a trà puttost</l>
     <l n="129">al dolor de chi paga i spes di esequi</l>
     <l n="130">che a quij che canta de sta sort de requi.</l>
    </lg>
   </lg>
  </body>
 </text>
</TEI>