<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 24</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">129</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-24</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 24</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 24</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Per giustizia de Dio on giovenott</l>
     <l n="2">lussurios, porscell all'ultem segn,</l>
     <l n="3">che no l'eva mai pregn</l>
     <l n="4">de passà el dì e la nocc in barilott,</l>
     <l n="5">el creppa, e el creppa, Dio ne guarda lor!</l>
     <l n="6">in vun de quij moment</l>
     <l n="7">che a voress regordà de nost Signor</l>
     <l n="8">ghe voeur on bell talent.</l>
     <l n="9">L'anema sciolta da la carna morta</l>
     <l n="10">la va a vol vers i stell,</l>
     <l n="11">chè el dianzen le porta,</l>
     <l n="12">e in manch de quella la se troeuva al pè</l>
     <l n="13">del tribunal tremend</l>
     <l n="14">de Gesù Crist, che, brusch in volt comè,</l>
     <l n="15">el ninna el cuu su on cossinon badial</l>
     <l n="16">de nivol prepontaa de coo coj al.</l>
     <l n="17">Sulla dritta l'arcangior sant Michee,</l>
     <l n="18">sul fà de quij che vend</l>
     <l n="19">el formaj in Verzee,</l>
     <l n="20">el gh'ha dessora a on tavol lì denanz</l>
     <l n="21">carimaa, carta, penna e dò balanz.</l>
     <l n="22">Sulla sinistra, sora ona poltronna</l>
     <l n="23">de velù crèmes con i sbarr a intaj,</l>
     <l n="24">Soa Majestaa la Madonna</l>
     <l n="25">l'assist al gran giudizzi del bagaj.</l>
     <l n="26">In circol dedree via come all'Arenna</l>
     <l n="27">dan resalt alla scenna</l>
     <l n="28">Cherubin, Serafin, Dominazion,</l>
     <l n="29">Angior, Arcangior, Tron.</l>
     <l n="30">L'aria l'è lustra che la par de ras</l>
     <l n="31">e i angior del Signor</l>
     <l n="32">la parfummen sgorand con tanti odor</l>
     <l n="33">che per usmaj se vorrav vess tutt nas.</l>
     <l n="34">Gesù el ninnava el cuu, come v'ho ditt,</l>
     <l n="35">perchè Michee el gh'aveva già squajaa</l>
     <l n="36">tutta la tiritera di delitt</l>
     <l n="37">del pover desgraziaa,</l>
     <l n="38">e, semma el dava ment a costuu chì</l>
     <l n="39">ch'el tremava de foffa,</l>
     <l n="40">semma all'Angiol Custod che el stava lì</l>
     <l n="41">pass con giò i al come on usell che cova,</l>
     <l n="42">e semma el varda el Diavol</l>
     <l n="43">che scrusciaa sott al tavol</l>
     <l n="44">el rideva a tutt rid menand la cova.</l>
     <l n="45">In sto de mezz la Mader del Signor</l>
     <l n="46">regordandes che el pover giovinott,</l>
     <l n="47">sebben gran peccator,</l>
     <l n="48">l'eva staa impunemanch on sò devott,</l>
     <l n="49">e savend ben che l'eva scritt in l'abet,</l>
     <l n="50">che el digiunava el sabet</l>
     <l n="51">per i soeu sett dolor, e al lunedì</l>
     <l n="52">el ne beveva on mezz</l>
     <l n="53">per i sett allegrezz;</l>
     <l n="54">regordandes che indoss tutt quant el dì</l>
     <l n="55">el tegneva el sò offizzi e la coronna,</l>
     <l n="56">che vedend el ritratt de la Madonna</l>
     <l n="57">el levava el capell,</l>
     <l n="58">e che andand a bordell</l>
     <l n="59">el scondeva a bon cunt sott ai cossin</l>
     <l n="60">la serioeura, el Crist, l'acquasantin,</l>
     <l n="61">la se voeulta pressosa invers al tôs</l>
     <l n="62">e la ghe dis: Pietaa, pietaa Signor!</l>
     <l n="63">In grazia mia sospend</l>
     <l n="64">quell giudizzi tremend:</l>
     <l n="65">l'è on scorlacoo, l'è vera, on peccador,</l>
     <l n="66">ma chè! cuntet nagott</l>
     <l n="67">el vess staa de toa mamma inscì devott?</l>
     <l n="68">Ah Signor, per sto venter</l>
     <l n="69">che t'ha portaa de denter,</l>
     <l n="70">per quij dolor che hoo avuu in del parturitt,</l>
     <l n="71">per sto coo, per sti tett, per sti boritt,</l>
     <l n="72">per sti man, per sti brasc che t'han portaa</l>
     <l n="73">fassaa e nudregaa,</l>
     <l n="74">Signor, te preghi, abbia pietaa, pietaa...!</l>
     <l n="75">Gesù Crist, che l'è a on grad de amor per lee</l>
     <l n="76">che in terra l'è impossibil de cognoss,</l>
     <l n="77">che l'è on amor che lassa fina indree</l>
     <l n="78">quell ch'el gh'aveva el Bazzer al vin ross,</l>
     <l n="79">el biassa on bott la lengua, el palpa i oeucc,</l>
     <l n="80">el se carezza on poo</l>
     <l n="81">la ponta del barbozz, el frega el coo,</l>
     <l n="82">e poeù el dis: Verament</l>
     <l n="83">la legg l'è fada, e se dovess dà ascolt</l>
     <l n="84">domà alla mia giustizia</l>
     <l n="85">dovarev condannall al gran torment</l>
     <l n="86">de vess priv de la vista del mè volt.</l>
     <l n="87">Ma basta per adess...</l>
     <l n="88">Vedaremm... Quell però che me rincress</l>
     <l n="89">l'è che, essend giamò mort,</l>
     <l n="90">l'impegn de aveghel salv l'è on poo tropp fort.</l>
     <l n="91">Non ostant, per giustalla..., hoo bell e vist</l>
     <l n="92">con la divina ment</l>
     <l n="93">che no gh'è che on de mezz... Zitto lì, attent.</l>
     <l n="94">Mì patron de tutt coss, mì Gesù Crist,</l>
     <l n="95">che col moeuv d'on mè brasc</l>
     <l n="96">poss fav tucc in spettasc,</l>
     <l n="97">mì che per vess soa divina maistaa</l>
     <l n="98">poss pissà in lecc e dì che son sudaa,</l>
     <l n="99">comandi e vuj che st'anema che chì</l>
     <l n="100">la torna in del sò corp in sul moment</l>
     <l n="101">e, appena che l'è dent,</l>
     <l n="102">che la se metta in man d'on confessor,</l>
     <l n="103">chè ghe doo temp domà ventiquattr'or.</l>
     <l n="104">Dopo el se volta tutt affettuos</l>
     <l n="105">alla Vergin Maria</l>
     <l n="106">e el ghe dis: Credii pur che hoo faa per vù</l>
     <l n="107">quella mincionaria</l>
     <l n="108">che per mè pader non la farev pù.</l>
     <l n="109">Scompar Iddio, i Sant, i Anger, i Tron</l>
     <l n="110">i nivol, la Madonna, la poltronna,</l>
     <l n="111">i balanz, sant Michee, i Dominazion,</l>
     <l n="112">e l'anema del gioven la ritorna</l>
     <l n="113">in del sò corp a fà la confession.</l>
     <l n="114">Resta lì el Diavol, che grattand i corna</l>
     <l n="115">el dis robba de ciod</l>
     <l n="116">adree all'Angior Custod,</l>
     <l n="117">e el tratta de giustizia bolgironna</l>
     <l n="118">la giustizia divina,</l>
     <l n="119">concludend che per lu el n'aveva assee</l>
     <l n="120">de struziass a servill sira e mattina,</l>
     <l n="121">quand daj moinn d'ona donna,</l>
     <l n="122">sibben ch'el fuss Gesù,</l>
     <l n="123">el se lassava menà a bev anch lu.</l>
     <l n="124">Cont st'istoria, che franch la sarà vera</l>
     <l n="125">perchè l'è scritta sora al Praa Fiorii,</l>
     <l n="126">voeuren dì i pret che gh'è la soa manera</l>
     <l n="127">de settass a cavall di duu partii,</l>
     <l n="128">idest che el sò negozi l'è provist</l>
     <l n="129">anch de bontaa e pietaa de Gesù Crist.</l>
    </lg>
   </lg>
  </body>
 </text>
</TEI>