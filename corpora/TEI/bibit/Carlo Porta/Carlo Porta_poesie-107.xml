<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 107</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">148</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-107</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 107</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 107</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">On collaron del Domm, on bacioccon</l>
     <l n="2">pien de Signor fina dessoravia,</l>
     <l n="3">on omm tutt sacrestia,</l>
     <l n="4">tutt covin, tutt foldon, tutt breviari,</l>
     <l n="5">proppi de quij giangian levaa a boccon</l>
     <l n="6">su la bradella di confessionari,</l>
     <l n="7">vun de sti dì l'è soltaa sù a bon'ora,</l>
     <l n="8">on bell pezz prima che spontass el sò,</l>
     <l n="9">e mettendes de sbalz in ordiô</l>
     <l n="10">de andà foeura di ball in pressa in pressa</l>
     <l n="11">el ghe dis a la sciora:</l>
     <l n="12">Tendii Peppa a la cà, che mì voo a messa.</l>
     <l n="13">La sura Peppa, orevesa a l'insegna</l>
     <l n="14">de la cappia d'argent con l'usell d'or,</l>
     <l n="15">donna sapienta e pregna</l>
     <l n="16">de temma del Signor,</l>
     <l n="17">la ghe respond: Lodato sia Gesù,</l>
     <l n="18">semm in l'ottava appont di pover mort.</l>
     <l n="19">Bravo! bravissem lu!</l>
     <l n="20">E sbadaggiand e destirand i quart</l>
     <l n="21">la se volta intrattant de l'oltra part.</l>
     <l n="22">El va el mè bacioccon, col sò coll stort,</l>
     <l n="23">la ciera fosca e tanto de muson,</l>
     <l n="24">barbottand e vardand tutt in travers</l>
     <l n="25">col sguard torber e trist</l>
     <l n="26">come fan per el pù sti magatton,</l>
     <l n="27">che creden de dà lod a Gesù Crist</l>
     <l n="28">col mostrass villan porch, torber, invers,</l>
     <l n="29">squasi che nost Signor</l>
     <l n="30">el fuss on vis de torta come lor.</l>
     <l n="31">El va el mè bacioccon, ma no l'è nanch</l>
     <l n="32">rivaa tra i Borsinee e tra cl Rebecchin</l>
     <l n="33">che in tra l'Angiol Custod ch'el gh'eva al fianch</l>
     <l n="34">e quell bozzaronazzo de ciappin</l>
     <l n="35">se tacca on cattibuj, on trebulleri,</l>
     <l n="36">ma seri, dighi, per Dio Santo seri.</l>
     <l n="37">L'Angiol Custod de spiret galantomm</l>
     <l n="38">el voreva tirall</l>
     <l n="39">a tutt i cunt in Domm,</l>
     <l n="40">e barlicch e barlocch, spiret rebell,</l>
     <l n="41">el fava d'ogni sforz per desturball</l>
     <l n="42">e mennall a bordell;</l>
     <l n="43">el primm el ghe messeda in del gippon</l>
     <l n="44">l'offizzi e la corona,</l>
     <l n="45">e l'olter el ghe sona</l>
     <l n="46">in de l'oltra saccoccia e in suj colzon</l>
     <l n="47">on zecchin fals, striaa, malefizziaa,</l>
     <l n="48">che in dove el strusa dent</l>
     <l n="49">el ciappotta, el besinfia in sul moment;</l>
     <l n="50">vun le scorliss per fagh sentì i campann</l>
     <l n="51">che ghe la dan de frisa,</l>
     <l n="52">e l'olter el pessega</l>
     <l n="53">a fagh remirà el sedes di tosann,</l>
     <l n="54">ch'el porten a bottega</l>
     <l n="55">quattaa giò amalastant con la camisa.</l>
     <l n="56">Infin, daj e redaj,</l>
     <l n="57">in grazia de sto guaj</l>
     <l n="58">el pover galantomm</l>
     <l n="59">el ved el Domm, e el te le solta via,</l>
     <l n="60">el passa Pescaria,</l>
     <l n="61">el va giò di Farinn vers Sant Protas,</l>
     <l n="62">e quand l'è asquasi lì per dagh el nas,</l>
     <l n="63">quell birbo de ciappin</l>
     <l n="64">cont ona gambiroeura</l>
     <l n="65">el me le volta in l'Aquila al casin,</l>
     <l n="66">e el pienta lì l'Angiol Custod de foeura.</l>
     <l n="67">Ah sura Peppa, che la dorma s'ciasser,</l>
     <l n="68">ma s'ciasser ben fin che gh'el dighi mì,</l>
     <l n="69">e se dormend la se vedess intorna</l>
     <l n="70">a girà el stamp di corna,</l>
     <l n="71">niente pagura, che la staga lì.</l>
     <l n="72">Se hin de part del sò omm, bon come l'è,</l>
     <l n="73">saran corna anca lor,</l>
     <l n="74">ma corna del Signor,</l>
     <l n="75">faa sul meder di corna de Mosé.</l>
     <l n="76">Chì poeù intant, dopo chè el car bacioccon</l>
     <l n="77">l'ha avuu goduu in trè lir de robba fina,</l>
     <l n="78">el presenta con grazia a la damina</l>
     <l n="79">el zecchin fals come el fudess staa bon,</l>
     <l n="80">e col bravo pretest</l>
     <l n="81">de no avegh olter spezz el cerca el rest.</l>
     <l n="82">La damina in bolletta</l>
     <l n="83">la le porta a Madamm la governant,</l>
     <l n="84">che appont ghe n'ha oltertant,</l>
     <l n="85">la Madamm la le passa al controlloeur</l>
     <l n="86">che tutta cà, tutt coeur</l>
     <l n="87">el le ciòcca, el le sperla, e poeù el corr via</l>
     <l n="88">a fagh dà ona pesada a l'ostaria.</l>
     <l n="89">L'Angiol Custod che, ben ch'el fuss in strada,</l>
     <l n="90">l'aveva vist tutt coss</l>
     <l n="91">come de foeura d'ona invedriada,</l>
     <l n="92">no vorend lassà corr senza vendetta</l>
     <l n="93">on tratt inscì balloss</l>
     <l n="94">l'aveva già despost</l>
     <l n="95">in quell punt duu giandarma ai fianch de l'ost,</l>
     <l n="96">che fermen el zecchin,</l>
     <l n="97">fermen el controlloeur, e in d'on batt d'oeucc</l>
     <l n="98">sgoren sora in casin,</l>
     <l n="99">dove con la damina in su on genoeucc</l>
     <l n="100">catten el ballandran,</l>
     <l n="101">che l'eva tant lontan</l>
     <l n="102">de specciass quell rifresch di duu giandarma,</l>
     <l n="103">come che sarev mì</l>
     <l n="104">de deventà a dì a dì... Duca de Parma.</l>
     <l n="105">Intrattant se montonna in del straccioeu</l>
     <l n="106">on formighee de ozios, de curios,</l>
     <l n="107">on nivol de fioeu,</l>
     <l n="108">tucc di primm sbiggiador de la dottrina,</l>
     <l n="109">che malappenna el veden vergognos</l>
     <l n="110">a spontà sul basell de la portina</l>
     <l n="111">se rèffen del brusor de la bacchetta</l>
     <l n="112">cont ona spifferada malarbetta,</l>
     <l n="113">e tucc intorna, adree,</l>
     <l n="114">saraa, taccaa a la vitta,</l>
     <l n="115">a furia de turee</l>
     <l n="116">tel compagnen in Santa Margaritta.</l>
     <l n="117">Là, appenna dent, dessott a la palpada</l>
     <l n="118">del segondin che ghe gallitta i quart,</l>
     <l n="119">ven voltra ona sventrada</l>
     <l n="120">de milla baravaj devott e pij,</l>
     <l n="121">crist, reliqui, agnus dei, maistaa, terz part,</l>
     <l n="122">list de predicator, de confradij,</l>
     <l n="123">abet, medaj, confess de mess, offizzi,</l>
     <l n="124">avvis de Giacobitt de bozzarass,</l>
     <l n="125">de mort de suffragass,</l>
     <l n="126">ritratt del Pappa, disciplinn, cilizzi;</l>
     <l n="127">e infin, de bravo cristian, cold cold</l>
     <l n="128">el canta sù addrittura el sò peccaa</l>
     <l n="129">disend d'avè compraa</l>
     <l n="130">quella moneda per quaranta sold,</l>
     <l n="131">e d'avè concepuu el santo progett</l>
     <l n="132">de scamottagh a quella creatura</l>
     <l n="133">des lira e mezza nett,</l>
     <l n="134">asca el temp e l'ingossa e la fattura.</l>
     <l n="135">L'Angiol Custod, per quell che stava a lu,</l>
     <l n="136">el l'eva miss in vun de quij intrigh</l>
     <l n="137">de stantà a trovà el cunt de giustall sù,</l>
     <l n="138">chè i legg hin ciar, e pelen minga i figh,</l>
     <l n="139">ma el gran barlicch barlocch,</l>
     <l n="140">che de per tutt el gh'ha on bordell de amis</l>
     <l n="141">e chì el ghe n'ha de quij proppi coj fiocch,</l>
     <l n="142">tant el perora e el dis,</l>
     <l n="143">el truscia, el corr e el sa desverges foeura</l>
     <l n="144">che in manca de dò or</l>
     <l n="145">la sura Peppa la gh'ha el gran confort</l>
     <l n="146">de brascià el sò consort — in la straccioeura,</l>
     <l n="147">fresch come on oeuv, viscor e in gamba assee</l>
     <l n="148">de corr a messa granda anca con lee.</l>
    </lg>
   </lg>
  </body>
 </text>
</TEI>