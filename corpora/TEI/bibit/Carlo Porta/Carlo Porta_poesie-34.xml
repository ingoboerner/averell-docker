<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 34</title>
    <author>Carlo Porta</author>
   </titleStmt>
   <extent>
    <measure unit="stanza">43</measure>
    <measure unit="line">344</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-34</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 34</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 34</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Bravo el mè Baldissar! bravo el mè nan!</l>
     <l n="2">l'eva poeù vora de vegnì a trovamm...</l>
     <l n="3">T'el seet mattascion porch che maneman</l>
     <l n="4">l'è on mes che no te vegnet a ciollamm?</l>
     <l n="5">Ah Cristo! Cristo! com'hin frecc sti man!</l>
     <l n="6">Bell bell... speccia on freguj... te voeu geramm,</l>
     <l n="7">bolgirossa! che giazz! aja i mee tett!</l>
     <l n="8">che bell cojon, sont minga on scoldalett.</l>
    </lg>
    <lg n="2">
     <l n="9">Pover tett nèe?... te sentet com'hin froll?</l>
     <l n="10">Ma, gh'hoo avuu ona passion, varda, in sti dì</l>
     <l n="11">che l'è stada, per brio! el mè tracoll.</l>
     <l n="12">L'è quaj cossa ancamò se sont inscì.</l>
     <l n="13">Ven scià... settet giò on poo... già l'è anmò moll,</l>
     <l n="14">e poeù coss'eet de fà? l'è venerdì,</l>
     <l n="15">gh'è minga d'opra: descorremm on poo,</l>
     <l n="16">chè subet che l'è all'orden te la doo.</l>
    </lg>
    <lg n="3">
     <l n="17">Varda el mè Baldissar se se pò dà</l>
     <l n="18">on mond pussee carogna, on mond pù infamm!</l>
     <l n="19">Te se regordet d'avemm vist per cà</l>
     <l n="20">quell gioven magher, longh come on salamm,</l>
     <l n="21">ch'el me vegneva a toeù de andà a ballà?</l>
     <l n="22">Che di voeult te l'ee vist a peccenamm?</l>
     <l n="23">Ben: sent adess, sto roffianon strozzaa</l>
     <l n="24">che tir fioeul d'ona negra el m'ha giugaa.</l>
    </lg>
    <lg n="4">
     <l n="25">Prima de tutt t'ee de savè che fina</l>
     <l n="26">de vint agn fa, quand sont restada indree</l>
     <l n="27">della povera mamm, la mia medina,</l>
     <l n="28">che adess, jesuss! l'è al Gentilin anca lee,</l>
     <l n="29">per no invodamm a santa Catarina,</l>
     <l n="30">o lassamm andà in cà d'on quaj mestee,</l>
     <l n="31">la m'ha tiraa in cà sova e tegnuu inguala</l>
     <l n="32">d'ona soa tosa vera e naturala.</l>
    </lg>
    <lg n="5">
     <l n="33">Sta mia medina l'eva ona tetton,</l>
     <l n="34">matta, allegra quell mai che se pò dà:</l>
     <l n="35">ghe piaseva a paccià del bell e bon</l>
     <l n="36">e andà dent per i boeucc a boccalà:</l>
     <l n="37">ma sora tutt poeù la soa gran passion</l>
     <l n="38">l'eva quella de fassela fregà:</l>
     <l n="39">oh intuitù de quest gh'è nient de noeuv,</l>
     <l n="40">desdott in fira e fresca come on oeuv.</l>
    </lg>
    <lg n="6">
     <l n="41">In quell temp la gh'aveva per gimacch</l>
     <l n="42">on gioven d'offellee, fort, traccagnott,</l>
     <l n="43">ch'el stava lì in la porta e in l'uss attacch.</l>
     <l n="44">Costuu, me cunten ch'el gh'avess de sott</l>
     <l n="45">on peston de pirotta masiacch,</l>
     <l n="46">ma basta, fussel mò per sto bescott,</l>
     <l n="47">o per quij del mestee ch'el ghe portava,</l>
     <l n="48">l'offellee l'eva lu ch'el le ciavava.</l>
    </lg>
    <lg n="7">
     <l n="49">S'ha mò de dà l'inconter che costuu</l>
     <l n="50">el gh'ha giusta d'avegh anch lu on bagaj,</l>
     <l n="51">che l'è nient alter che quell porch fottuu</l>
     <l n="52">che m'è costaa in sti dì tanto travaj.</l>
     <l n="53">Inscì, cont el stà insemma tutt e duu,</l>
     <l n="54">col giugà insemma e fà quij cattanaj</l>
     <l n="55">che fan tucc i fioeu, semm rivaa a quell</l>
     <l n="56">de trovass cott tutt duu senza savell.</l>
    </lg>
    <lg n="8">
     <l n="57">Intrattanta, per via della via</l>
     <l n="58">dell'intrigh inscì faa della medina,</l>
     <l n="59">ne faven dormì nun bardassaria</l>
     <l n="60">foeura di pee de lor in la cusina;</l>
     <l n="61">là ne saraven sù all'ave maria</l>
     <l n="62">de sira fina a quella de mattina,</l>
     <l n="63">e là nun de per nun tutta la nocc</l>
     <l n="64">sevem patron de fà onia sort de locc.</l>
    </lg>
    <lg n="9">
     <l n="65">Fin però che semm staa duu cisquittitt,</l>
     <l n="66">ciovè a dì de des, vundes, dodes agn,</l>
     <l n="67">se semm faa quaj carezz e quaj basitt,</l>
     <l n="68">e poeù voltavem là come lasagn;</l>
     <l n="69">ma quand emm comenzaa a sentì i gallitt</l>
     <l n="70">vers la part che comenzen i cavagn,</l>
     <l n="71">se semm accort d'avegh di olter besogn</l>
     <l n="72">on poo pussee gajard de quij del sogn.</l>
    </lg>
    <lg n="10">
     <l n="73">Ma sì! per dilla giusta, in quant a mì,</l>
     <l n="74">sto besogn savarev minga spiegall...</l>
     <l n="75">soo che sentiva el sangu come a buì,</l>
     <l n="76">che gh'aveva ona voeuja de tentall</l>
     <l n="77">e in l'istess temp vergogna a comparì.</l>
     <l n="78">Soo anch che andava in broeuda in del basall,</l>
     <l n="79">e soo che quand el me toccava i tett</l>
     <l n="80">trepillava del gust come on gallett.</l>
    </lg>
    <lg n="11">
     <l n="81">Soo de giunta che, quand alla mattina</l>
     <l n="82">me toccava de andà a tend in Verzee</l>
     <l n="83">alla banca del pess della medina,</l>
     <l n="84">ogni bott che passass on perrucchee</l>
     <l n="85">o quajghedun con bianca la marsina,</l>
     <l n="86">me sentiva a rugà fina in di pee:</l>
     <l n="87">me andava insemma i onz della stadera</l>
     <l n="88">e el coeur l'andava a vella e el coo a stondera.</l>
    </lg>
    <lg n="12">
     <l n="89">Mì el mè Pepp el vedeva de per tutt,</l>
     <l n="90">e semper ghe l'aveva de denanz:</l>
     <l n="91">mì el vedeva in di tèmol, in di trutt,</l>
     <l n="92">in di micch, in la suppa, in di pittanz,</l>
     <l n="93">no gh'eva giovenott, nè bell nè brutt,</l>
     <l n="94">che se podess ris'cià de famm di avanz:</l>
     <l n="95">respondeva pesciad, desgarb e slepp,</l>
     <l n="96">e tutt sti coss in grazia del mè Pepp.</l>
    </lg>
    <lg n="13">
     <l n="97">Nè l'è minga de dì che fin d'allora</l>
     <l n="98">el m'avess missa alla comunion.</l>
     <l n="99">On cazz! Me poden dà on cortell in gora</l>
     <l n="100">se mì pensava mai che in di colzon</l>
     <l n="101">ghe fudess dent de quella sort de bora!</l>
     <l n="102">A vedè come el mond l'è mai cojon!</l>
     <l n="103">Tucc me credeven ona gran canonega,</l>
     <l n="104">e seva fatta pesc che nè ona monega.</l>
    </lg>
    <lg n="14">
     <l n="105">Anzi gh'hoo anmò in la ment la gran paura</l>
     <l n="106">che hoo avuu, quand de lì a on pezz me l'ha daa in man,</l>
     <l n="107">l'hoo creduu on boll, ona besiadura,</l>
     <l n="108">on bugnon (soeuja mì), on quaj maa de can,</l>
     <l n="109">e soo che m'è soltaa ai oeucc addrittura</l>
     <l n="110">come on s'cioppon de piang, ma lu, el giavan,</l>
     <l n="111">da bravo perucchee el s'è miss a rid</l>
     <l n="112">e a saramel pù strenc in mezz ai did.</l>
    </lg>
    <lg n="15">
     <l n="113">Cristo! che sgarbiada de cervell</l>
     <l n="114">l'è staa per mì quell cioll in ardion.</l>
     <l n="115">Poss dì ch'el m'ha daa in man minga on usell,</l>
     <l n="116">ma el manegh de tucc quanc i cognizion;</l>
     <l n="117">allora subet hoo capii tutt quell</l>
     <l n="118">che se daven d'intend paricc smorbion</l>
     <l n="119">quand lì alla banca me diseven milla</l>
     <l n="120">cinad sulla panscietta e sulla inguilla.</l>
    </lg>
    <lg n="16">
     <l n="121">Lì emm comenzaa tutt duu de sto moment</l>
     <l n="122">a lavorass intorna de fadiga,</l>
     <l n="123">lu a fà onia possa per sonamel dent</l>
     <l n="124">e mì olter tant per stoppagh sù la figa.</l>
     <l n="125">Fors anca el sarà staa on presentiment,</l>
     <l n="126">ma l'ha avuu pari a sbatt, l'hoo faa stà in riga,</l>
     <l n="127">ghe l'hoo basaa, menaa, gh'hoo daa de tetta,</l>
     <l n="128">ma de pondamel?... voj! ciappa sta fetta.</l>
    </lg>
    <lg n="17">
     <l n="129">Sent mò che macciavella de birbon</l>
     <l n="130">l'è rivaa a tirà a man per mettem sott.</l>
     <l n="131">L'ha comenzaa a fà el trist, el lumagon,</l>
     <l n="132">a fass vedè a mangià pocch o nagott.</l>
     <l n="133">Lu el me schivava, el fava repetton,</l>
     <l n="134">el sospirava come on mantes rott,</l>
     <l n="135">e con pù mì ghe andava per el vers</l>
     <l n="136">con pussee el fava el pregn, el gnucch, l'invers.</l>
    </lg>
    <lg n="18">
     <l n="137">Infin quand l'ha creduu de vess a tir</l>
     <l n="138">vedi ch'el mett a voltra on cortellasc</l>
     <l n="139">e ch'el sbassa i cannij incontra al fir:</l>
     <l n="140">mì, bona a dagh a trà, fermegh el brasc,</l>
     <l n="141">e prepotenta e franca come on sbir,</l>
     <l n="142">Cossa farisset mai, dighi, pajasc?...</l>
     <l n="143">Cossa vuj fà, el respond... mazzamm... morì...</l>
     <l n="144">fornì sta vitta... contentatt anch tì...</l>
    </lg>
    <lg n="19">
     <l n="145">Sanguanon! che dianzer de paroll!</l>
     <l n="146">m'è calaa i forz de sbalz, m'è vegnuu frecc.</l>
     <l n="147">Me sont pondada a lu coj brasc al coll,</l>
     <l n="148">e lu borlonem là a travers al lecc,</l>
     <l n="149">e lì in terra el cortell, in aria el cioll,</l>
     <l n="150">lecchem, basem, stroffignem, brascem strecc,</l>
     <l n="151">Ninin... tas... lassem fà... pensa nagotta...</l>
     <l n="152">sto fioeul d'ona vacca el me l'ha rotta.</l>
    </lg>
    <lg n="20">
     <l n="153">Ona voeulta poeù rotta che l'è stada</l>
     <l n="154">no gh'è staa pù resguard nè pù respett.</l>
     <l n="155">Via ona ciavada on'altra gran ciavada,</l>
     <l n="156">no se fava olter facc che quell giughett,</l>
     <l n="157">e se con tant piccià nol m'ha impregnada</l>
     <l n="158">l'è proppi robba de fà fà on quadrett,</l>
     <l n="159">tanto pù che sti usij già hin certi ordegn</l>
     <l n="160">che fornissen el gioeugh con lassà pregn.</l>
    </lg>
    <lg n="21">
     <l n="161">L'eva trii agn pocch manca che st'istoria</l>
     <l n="162">l'andava quietament semper inscì,</l>
     <l n="163">quand la medina, che Dio l'abba in gloria,</l>
     <l n="164">l'ha tolt sù ona fevrascia de morì.</l>
     <l n="165">I dottor l'han creduda inflammatoria</l>
     <l n="166">e gh'han faa vint solass in tredes dì,</l>
     <l n="167">ma el dì adree, giust in quella che han dezis</l>
     <l n="168">de faghen pù, l'è andada in paradis.</l>
    </lg>
    <lg n="22">
     <l n="169">Morta lee, bona nocc ai sonador</l>
     <l n="170">s'è barattaa la scenna in d'on moment;</l>
     <l n="171">mì sont andada in cà del cogitor</l>
     <l n="172">e el Pepp l'è andaa in cà anch lu d'un sò parent,</l>
     <l n="173">e lì, via de vedess e de descor</l>
     <l n="174">quaj voeulta per el dì denter per dent,</l>
     <l n="175">resguardo sia alla prozion de mezz,</l>
     <l n="176">sant March! gh'è staa sù el gatt per on bell pezz.</l>
    </lg>
    <lg n="23">
     <l n="177">Ma mì, tra che a trovamm inscì ligada</l>
     <l n="178">in cà del pret moriva de passion,</l>
     <l n="179">e tra che el Pepp el m'eva sueffada</l>
     <l n="180">de bon'ora a saggià certi boccon,</l>
     <l n="181">assa brutta on bell dì ciappi la strada</l>
     <l n="182">e pienti el cogitor come on fuston</l>
     <l n="183">ressolutta de tend al fatto mè</l>
     <l n="184">senza tance seccad de barolè.</l>
    </lg>
    <lg n="24">
     <l n="185">Deffatt per quant sto pover religios</l>
     <l n="186">l'abba faa, l'abba ditt per famm capì</l>
     <l n="187">ch'el pass che fava l'eva on pass ris'cios</l>
     <l n="188">e che la purgarev forsi on quaj dì,</l>
     <l n="189">l'ha traa via el sò fiaa e la soa vos,</l>
     <l n="190">anzi el gh'ha avuu de grazia a mondamm lì</l>
     <l n="191">de circa milla lir, che la medina</l>
     <l n="192">la m'ha lassaa tra pilla e robba fina.</l>
    </lg>
    <lg n="25">
     <l n="193">Con cà pientada, e con quij pocch danee,</l>
     <l n="194">fresca, giovena e grassa come sera,</l>
     <l n="195">gh'aveva semper gent innanz indree</l>
     <l n="196">alla mia banca mej che nè a ona fera;</l>
     <l n="197">de coeugh poeù gh'en vegneva di vivee,</l>
     <l n="198">e a quist basta domà che ghe fass ciera,</l>
     <l n="199">se gh'avess anch venduu merda per pess</l>
     <l n="200">sti facc de porca even content l'istess.</l>
    </lg>
    <lg n="26">
     <l n="201">E che fior de partii ch'hoo possuu fà!</l>
     <l n="202">(Inscì magara avess vorsuu dattamm)</l>
     <l n="203">fioretton de marcant, de famm marcià</l>
     <l n="204">inguala di primm sciori, di primm damm;</l>
     <l n="205">e se fuss stada tosa de trattà</l>
     <l n="206">soo che on fraa Geromin l'ha vorsuu damm</l>
     <l n="207">del pelter assossenn, famm desmett banca,</l>
     <l n="208">mandamm in fiacca, e lu comparì nanca.</l>
    </lg>
    <lg n="27">
     <l n="209">Ma mì ciocca, imbriaga, incarognada</l>
     <l n="210">de sto razza de can d'on tajapioeucc,</l>
     <l n="211">tant e quant ghe n'è staa che m'han cercada</l>
     <l n="212">olter tant n'hoo casciaa foeura di oeucc;</l>
     <l n="213">e sì che giamò on pezz m'en seva dada</l>
     <l n="214">ch'el me fava scusà de stoppaboeucc,</l>
     <l n="215">ma già nun vacch de donn semm tucc inscì,</l>
     <l n="216">se al mond gh'è on crist el vemm proppi a sciarni!</l>
    </lg>
    <lg n="28">
     <l n="217">E dininguarda a nun poeù a fass toeù via,</l>
     <l n="218">en fan toninna, en fan de sott e doss.</l>
     <l n="219">Pur tropp l'è inscì: mì ch'hoo provaa la mia,</l>
     <l n="220">soo cossa gh'è de noeuv con sti balloss.</l>
     <l n="221">Pur tropp sont dada denter in la stria,</l>
     <l n="222">e el cogitor l'ha induvinaa tutt coss.</l>
     <l n="223">Ah roffianon d'on Pepp!... Varda el mè nan</l>
     <l n="224">se gh'è on cristo compagn in tutt Milan!</l>
    </lg>
    <lg n="29">
     <l n="225">Minga content sto faccia de figon</l>
     <l n="226">de vess staa lu el strozzaa che el me l'ha rotta,</l>
     <l n="227">d'avemm traa i mej partii tucc a monton,</l>
     <l n="228">d'avemm drovada pesc d'ona pirotta,</l>
     <l n="229">d'avemm semper goduu i pù bon boccon</l>
     <l n="230">che gh'aveva alla banca, e per nagotta,</l>
     <l n="231">sagg de mì, del mè ton, della mia inguilla</l>
     <l n="232">l'ha comenzaa a miramm anca alla pilla.</l>
    </lg>
    <lg n="30">
     <l n="233">In prenzipi col sloffi de dovè</l>
     <l n="234">comprà ona cossa o l'oltra a ona quaj posta</l>
     <l n="235">el me cercava in prestet per piasè;</l>
     <l n="236">ma in seguet poeù, quand el m'ha vist desposta</l>
     <l n="237">a lassagh god in pas el fatto mè</l>
     <l n="238">l'andava al cantarà lu de soa posta,</l>
     <l n="239">e lì, servo umelissem sur baslott,</l>
     <l n="240">ogni freguj, allon, giò on scopellot.</l>
    </lg>
    <lg n="31">
     <l n="241">Ma sè! impiastraa de vizzi come l'era,</l>
     <l n="242">lallela! gh'en voreva olter che inscì:</l>
     <l n="243">l'avarav traa in setton la cà Mellera,</l>
     <l n="244">l'Archint, el Greppi, el Melz, staghela lì.</l>
     <l n="245">Dì cojon! Lu ostarij, trissett, primera,</l>
     <l n="246">lu scènn, lu palch, lu donn de mantegnì;</l>
     <l n="247">e mì ciollatononna de massee</l>
     <l n="248">compramm i corna cont i mee danee!</l>
    </lg>
    <lg n="32">
     <l n="249">Olter che corna! l'ha tentaa per fina</l>
     <l n="250">de taccamm ona pesta bolgironna;</l>
     <l n="251">e se no sont allesta ona mattina</l>
     <l n="252">a tirà i ciapp indree t'el me le sonna.</l>
     <l n="253">Per fortuna del ciel che intanta fina</l>
     <l n="254">che hoo faa per compagnamel in la monna</l>
     <l n="255">hoo miss i did in mezz a on masarott</l>
     <l n="256">de filapper consciaa cont el scirott.</l>
    </lg>
    <lg n="33">
     <l n="257">Eppur: coss'eel?... l'eva inscì tant vergnon,</l>
     <l n="258">tant marcadett e tanto fin d'ingegn,</l>
     <l n="259">che hoo avuu de grazia a fagh la remission;</l>
     <l n="260">anzi l'ha tiraa i coss finna a quel segn.</l>
     <l n="261">de pacciamm (direv squas) anca i mincion,</l>
     <l n="262">perchè a furia de vend e de fà pegn</l>
     <l n="263">el m'ha sbiottada e el m'ha redutt in pocch</l>
     <l n="264">come on oss spuvaa foeura d'on pitocch.</l>
    </lg>
    <lg n="34">
     <l n="265">No gh'aveva olter pù che el lecc, i scagn,</l>
     <l n="266">la cros de perla e quatter strasciarij,</l>
     <l n="267">inscì tra robba dora e quij pocch pagn,</l>
     <l n="268">quand besognos de vendem anca quij</l>
     <l n="269">on dì el m'è vegnuu in cà, torber compagn</l>
     <l n="270">de quand el s'è vorsuu tajà i cannij,</l>
     <l n="271">e piovend giò daj oeucc acqua a monton</l>
     <l n="272">press a pocch el me parla de sto ton.</l>
    </lg>
    <lg n="35">
     <l n="273">Sent Ninetta, el me dis, i creditor</l>
     <l n="274">m'hin taccaa al cuu come tanc can mastin;</l>
     <l n="275">se no i paghi in sti pocch vintiquattr'or</l>
     <l n="276">gh'è già in pront la fameja e i manezzin;</l>
     <l n="277">donca on fioeu par mè! on fioeu d'onor</l>
     <l n="278">l'avarà de reduss a fà sta fin?...</l>
     <l n="279">Ah nò Ninetta!... innanz de famm granì</l>
     <l n="280">già l'è on moment... faroo quell che soo mì.</l>
    </lg>
    <lg n="36">
     <l n="281">Mì dolza come l'uga, appenna senti</l>
     <l n="282">dove van a fornì sti ultem paroll,</l>
     <l n="283">deventi smorta, tremi, me spaventi,</l>
     <l n="284">e poeù al solet ghe metti i brasc al coll;</l>
     <l n="285">infin voo al cantarà: lì me resenti</l>
     <l n="286">della cros, di peritt, del tornacoll,</l>
     <l n="287">e ghe dighi, piangend, Ciappa antecrist,</l>
     <l n="288">deggià ch'eet mangiaa el rest, mangia anca quist.</l>
    </lg>
    <lg n="37">
     <l n="289">Redutta che son stada ona pitocca</l>
     <l n="290">senza credet, nè robba, nè danee,</l>
     <l n="291">s'hoo avuu de pagà el ficc, de mett in bocca,</l>
     <l n="292">hoo proppi dovuu mettem al mestee.</l>
     <l n="293">Ma fina che gh'hoo avuu taccaa alla socca</l>
     <l n="294">sto sanguetta fottuu d'on perucchee,</l>
     <l n="295">on quattrin che on quattrin, nanca a pagamel</l>
     <l n="296">sont mai stada patronna de vanzamel.</l>
    </lg>
    <lg n="38">
     <l n="297">Infin per compì l'opra adess mò sent</l>
     <l n="298">cossa ghe solta in coo a sto porch infamm!</l>
     <l n="299">Giust on mes fa el ven chì, el me sara dent,</l>
     <l n="300">e el me dis ch'el gh'ha voeuja de ciavamm;</l>
     <l n="301">voo sul lecc: me le mett lì inscì on poo arent,</l>
     <l n="302">e poeù, paffeta, el fa per inculamm;</l>
     <l n="303">mì allora streng el ghicc, dagh on button,</l>
     <l n="304">e dighi... Ovej!... coss'hin sti pretension!</l>
    </lg>
    <lg n="39">
     <l n="305">Nanca el cuu poss salvamm sangua de dì!</l>
     <l n="306">Malarbetto ludron, brutto pendizzi!</l>
     <l n="307">el cuu l'è mè, vuj fann quell che vuj mì</l>
     <l n="308">nè hoo besogn de cavatt de sti caprizzi.</l>
     <l n="309">S'avess vorsuu dall via, a st'ora chì</l>
     <l n="310">sarev fors maridada a vun d'offizzi.</l>
     <l n="311">Figuret mò se sont inscì cojonna</l>
     <l n="312">de mettem sott a tì a fà la seggionna!</l>
    </lg>
    <lg n="40">
     <l n="313">Infin vedend che dura come on sass</l>
     <l n="314">no dava a scolt pù al piang nè al sospirà,</l>
     <l n="315">nè al solet sloffi de vorè mazzass,</l>
     <l n="316">el s'è ressolt de fammela pagà;</l>
     <l n="317">nè savend toeù oltra straa de vendicass</l>
     <l n="318">l'è andaa a cercà on poetta e el m'ha faa fà</l>
     <l n="319">ona dianzer d'ona bosinada</l>
     <l n="320">de famm fà la minee perfinna in strada.</l>
    </lg>
    <lg n="41">
     <l n="321">Ecco el mè Baldissar, ecco on trattin</l>
     <l n="322">la reson bolgironna di passion</l>
     <l n="323">che me deslenguen come on candirin.</l>
     <l n="324">Ma el pussee pesc anmò di mee magon</l>
     <l n="325">l'è a vedè che sta birba d'on bosin</l>
     <l n="326">tra i lapp ch'el dis per mettem in canzon</l>
     <l n="327">el ghe ne infira voeuna, el mè car nan,</l>
     <l n="328">che tend nient manca che a famm perd el pan.</l>
    </lg>
    <lg n="42">
     <l n="329">L'è rivaa fina a dì che gh'hoo in di oss</l>
     <l n="330">on morbo vecc de brusà via l'usell!</l>
     <l n="331">Ma se pò dà on trattà pussee balloss,</l>
     <l n="332">on'azion pussee infamma e de cortell?</l>
     <l n="333">Pacciamm tutt, godemm tutt, e de maross</l>
     <l n="334">taccamm anca in l'onor, toeumm anca quell?</l>
     <l n="335">Questa per cristo no la poss capì:</l>
     <l n="336">mì impestada?... Buffon!... dighel mò tì.</l>
    </lg>
    <lg n="43">
     <l n="337">Dighel mò tì, per brio! se gh'è ona donna</l>
     <l n="338">pussee sana de mì in tutt quant Milan!</l>
     <l n="339">Te le taccarà ben lì alla Coronna</l>
     <l n="340">la Mora del sciall giald, ma mì, doman!</l>
     <l n="341">Ma ovej!... varda che aria bolgironna</l>
     <l n="342">l'ha ciappaa sto tò cioll!... scià... scià el mè nan...</l>
     <l n="343">dammel car... toeù... l'è tova... ah dio!... ciccin...!</l>
     <l n="344">Vegni... ve... gni... ghe sont... Cecca?... el cadin.</l>
    </lg>
   </lg>
  </body>
 </text>
</TEI>