<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 20</title>
    <author>Carlo Porta</author>
   </titleStmt>
   <extent>
    <measure unit="stanza">23</measure>
    <measure unit="line">138</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-20</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 20</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 20</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Deggià, Lustrissem, che semm sul descors</l>
     <l n="2">de quij prepotentoni de Frances,</l>
     <l n="3">ch'el senta on poo mò adess cossa m'è occors</l>
     <l n="4">jer sira in tra i noeuv e mezza e i des,</l>
     <l n="5">giust in quell'ora che vegneva via</l>
     <l n="6">sloffi e stracch come on asen de bottia.</l>
    </lg>
    <lg n="2">
     <l n="7">Seva in contraa de Santa Margaritta</l>
     <l n="8">e andava inscì bell bell come se fa</l>
     <l n="9">ziffoland de per mì sulla mia dritta,</l>
     <l n="10">e quand sont lì al canton dove che stà</l>
     <l n="11">quell pessee che gh'ha foeura i bej oliv</l>
     <l n="12">me senti tutt a on bott a dì: Chi viv?</l>
    </lg>
    <lg n="3">
     <l n="13">Vardi innanz, e hoo capii dall'infilera</l>
     <l n="14">di cardon e dal streppet di sciavatt</l>
     <l n="15">che seva daa in la rondena, e che l'era</l>
     <l n="16">la rondena senz'olter di Crovatt;</l>
     <l n="17">e mì, vedend la rondena che ven,</l>
     <l n="18">fermem lì senza moeuvem: vala ben?</l>
    </lg>
    <lg n="4">
     <l n="19">Quand m'hin adoss che asquas m'usmen el fiaa,</l>
     <l n="20">el primm de tutt, che l'eva el tamborin,</l>
     <l n="21">traccheta! sto asnon porch del Monferaa</l>
     <l n="22">el me sbaratta in faccia el lanternin</l>
     <l n="23">e el me fa vedè a on bott sô, luna, stell,</l>
     <l n="24">a ris'c de innorbimm lì come on franguell.</l>
    </lg>
    <lg n="5">
     <l n="25">Seva tanto dannaa de quella azion</l>
     <l n="26">che dininguarda s'el fudess staa on olter.</l>
     <l n="27">Basta: on scior ch'eva impari a sto birbon,</l>
     <l n="28">ch'el sarà staa el sur respettor senz'olter,</l>
     <l n="29">dopo avemm ben lumaa, el me dis: Chi siete</l>
     <l n="30">Che mester fate? Indove andé? Dicete!</l>
    </lg>
    <lg n="6">
     <l n="31">Chi sont?, respondi franco, in dove voo?</l>
     <l n="32">Sont galantomm e voo per el fatt mè;</l>
     <l n="33">intuitù poeu del mestee che foo,</l>
     <l n="34">ghe ven quaj cossa de vorell savè?</l>
     <l n="35">Foo el cavalier, vivi d'entrada, e mò!</l>
     <l n="36">ghe giontaravel fors quaj coss del sò?</l>
    </lg>
    <lg n="7">
     <l n="37">Me par d'avegh parlaa de fioeu polid,</l>
     <l n="38">n'eel vera? Eppur fudessel ch'el gh'avess</l>
     <l n="39">ona gran volentaa de taccà lid,</l>
     <l n="40">o che in quell dì gh'andass tusscoss in sbiess,</l>
     <l n="41">el me fa sercià sù de vott o des</l>
     <l n="42">e lì el me sonna on bon felipp de pes.</l>
    </lg>
    <lg n="8">
     <l n="43">Hoo faa mì dò o trè voeult per rebeccamm</l>
     <l n="44">tant per respondegh anca mì quajcoss,</l>
     <l n="45">ma lu el torna de capp a interrogamm</l>
     <l n="46">in nomo della legge, e el solta el foss,</l>
     <l n="47">e in nomo della legge, già se sa,</l>
     <l n="48">sansessia, vala ben?, boeugna parlà.</l>
    </lg>
    <lg n="9">
     <l n="49">E lì botta e resposta, e via d'incant;</l>
     <l n="50">Chi siete? Giovannin. La parentella?</l>
     <l n="51">Bongee. Che mester fate? El lavorant</l>
     <l n="52">de frust. Presso de chi? De Isepp Gabella.</l>
     <l n="53">In dovè? In di Tegnon. Vee a spass? Voo al cobbi.</l>
     <l n="54">In cà de voi? Sursì. Dov'è? Al Carrobbi.</l>
    </lg>
    <lg n="10">
     <l n="55">Al Carrobbi! In che porta? Del piattee.</l>
     <l n="56">Al numer? Vottcent vott. Pian? Terz, e inscì?</l>
     <l n="57">El sattisfaa mò adess, ghe n'hal assee?</l>
     <l n="58">Fussel mò la franchezza mia de mì,</l>
     <l n="59">o ch'el gh'avess pù nient de domandamm,</l>
     <l n="60">el va, e el me pienta lì come on salamm.</l>
    </lg>
    <lg n="11">
     <l n="61">Ah, Lustrissem, quest chì l'è anmò on sorbett,</l>
     <l n="62">l'è on zuccher fioretton resguard al rest;</l>
     <l n="63">el sentirà mò adess el bell casett</l>
     <l n="64">che gh'eva pareggiaa depôs a quest.</l>
     <l n="65">Proppi vera, Lustrissem, che i battost</l>
     <l n="66">hin pront come la tavola di ost.</l>
    </lg>
    <lg n="12">
     <l n="67">Dopo sto pocch viorin, gris come on sciatt</l>
     <l n="68">corri a cà che nè vedi nanch la straa,</l>
     <l n="69">foo per dervì el portell, e el troeuvi on tratt</l>
     <l n="70">nient olter che avert e sbarattaa...</l>
     <l n="71">Stà a vedè, dighi subet, che anca chì</l>
     <l n="72">gh'è ona gabola anmò contra de mì.</l>
    </lg>
    <lg n="13">
     <l n="73">Magara inscì el fudess staa on terna al lott,</l>
     <l n="74">che almanch sta voeulta ghe lassava el segn!</l>
     <l n="75">Voo dent.. ciappi la scara... stoo lì on bott,</l>
     <l n="76">doo a ment... e senti in suj basij de legn</l>
     <l n="77">dessora inscimma arent al spazzacà</l>
     <l n="78">come sarav on sciabel a soltà.</l>
    </lg>
    <lg n="14">
     <l n="79">Mì a bon cunt saldo lì: fermem del pè</l>
     <l n="80">della scara... e denanz de ris'cià on pien</l>
     <l n="81">col fidamm a andà sù, sbraggi: Chi l'è?</l>
     <l n="82">Coss'en disel, Lustrissem, vala ben?</l>
     <l n="83">A cercà rogna inscì per spassass via</l>
     <l n="84">al dì d'incoeu s'è a temp anch quand se sia.</l>
    </lg>
    <lg n="15">
     <l n="85">Intant nessun respond, e sto tricch tracch</l>
     <l n="86">el cress, anzi el va adree a vegnì debass...</l>
     <l n="87">Ghe sonni anmò on Chi l'è pù masiacch,</l>
     <l n="88">ma, oh dess! l'è pesc che nè parlà coj sass;</l>
     <l n="89">infin poeù a quante mai sbraggi: Se pò</l>
     <l n="90">savè chi l'è ona voeulta, o sì o nò?</l>
    </lg>
    <lg n="16">
     <l n="91">Cristo! quanti penser hoo paraa via</l>
     <l n="92">in quell'attem che seva adree a sbraggià!</l>
     <l n="93">M'è fina vegnuu in ment, Esuss Maria!</l>
     <l n="94">ch'el fuss el condam reficciô de cà,</l>
     <l n="95">ch'el compariss lì inscì a fà penitenza</l>
     <l n="96">de quij pocch ch'el s'è tolt sulla conscienza.</l>
    </lg>
    <lg n="17">
     <l n="97">El fatt l'è ch'el fracass el cress anmò:</l>
     <l n="98">e senti ona pedanna oltra de quell</l>
     <l n="99">proppi d'ona personna che ven giò;</l>
     <l n="100">mì allora tirem li attacch al portell,</l>
     <l n="101">chè de reson, s'el se le voeur cavà,</l>
     <l n="102">l'ha de passà de chì, l'ha de passà.</l>
    </lg>
    <lg n="18">
     <l n="103">Ghe semm nun chì al busilles: finalment</l>
     <l n="104">vedi al ciar della lampita de straa</l>
     <l n="105">a vegnimm alla contra on accident</l>
     <l n="106">d'on cavion frances de quij dannaa,</l>
     <l n="107">che inscì ai curt el me dis: Ett vô el marì</l>
     <l n="108">de quella famm, che stà dessora lì?</l>
    </lg>
    <lg n="19">
     <l n="109">Mì, muso duro tant e quant e lu,</l>
     <l n="110">respondi: Ovì, ge suì moà, perchè?</l>
     <l n="111">Perchè, el repia, voter famm Monsù</l>
     <l n="112">l'è trè giolì, sacher Dieu, e me plè.</l>
     <l n="113">O giolì o non, ghe dighi, l'è la famm</l>
     <l n="114">de moà de mì, coss'hal mò de cuntamm?</l>
    </lg>
    <lg n="20">
     <l n="115">S'è che moà ge voeu coccé cont ell.</l>
     <l n="116">Coccè, respondi, che coccé d'Egitt?</l>
     <l n="117">Ch'el vaga a fà coccè in Sant Raffajell,</l>
     <l n="118">là l'è el loeugh de coccé s'el gh'ha el petitt!</l>
     <l n="119">Ch'el vaga foeura di cojon, che chì</l>
     <l n="120">no gh'è coccé che tegna. Avè capì?</l>
    </lg>
    <lg n="21">
     <l n="121">Cossa dianzer ghe solta, el dis: Coman!</l>
     <l n="122">A moà cojon?, e el volza i man per damm.</l>
     <l n="123">Ovej, ch'el staga requi cont i man,</l>
     <l n="124">ch'el varda el fatte sò de no toccamm,</l>
     <l n="125">se de nò, Dia ne libra! sont capazz...</l>
     <l n="126">e lu in quell menter mollem on scopazz.</l>
    </lg>
    <lg n="22">
     <l n="127">E voeuna e dò! Sangua de dì de nott,</l>
     <l n="128">che nol se slonga d'olter che ghe doo!</l>
     <l n="129">E lu zollem de capp on scopellott.</l>
     <l n="130">Vedi ch'el tend a spettasciamm el coo,</l>
     <l n="131">e mì sott cont on anem de lion,</l>
     <l n="132">e lu tonfeta! on olter scopazzon.</l>
    </lg>
    <lg n="23">
     <l n="133">Ah sanguanon! A on colp de quella sort</l>
     <l n="134">me sont sentuu i cavij a drizzà in pee,</l>
     <l n="135">e se nol fudess staa che i pover mort</l>
     <l n="136">m'han juttaa per soa grazia a tornà indree,</l>
     <l n="137">se no ciappi on poo d'aria, senza fall</l>
     <l n="138">sta voeulta foo on sparposet de cavall!</l>
    </lg>
   </lg>
  </body>
 </text>
</TEI>