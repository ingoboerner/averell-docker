<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 70</title>
    <author>Carlo Porta</author>
   </titleStmt>
   <extent>
    <measure unit="stanza">28</measure>
    <measure unit="line">168</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-70</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 70</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 70</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">In sul deffà de sant Ambroeus andemm</l>
     <l n="2">ch'el trottava, el trottava, e via via</l>
     <l n="3">el se trovava saldo al post medemm,</l>
     <l n="4">lassand de part on bott la sacrestia,</l>
     <l n="5">ghe diroo coss'è occors st'estaa passaa</l>
     <l n="6">al noster fraa Condutt fraa desfrataa.</l>
    </lg>
    <lg n="2">
     <l n="7">Fraa Condutt come lor san mej de mì,</l>
     <l n="8">per quella gran golascia del dinar...</l>
     <l n="9">Come?... El cognossen minga?... Oh questa chì</l>
     <l n="10">la me reussiss proppi singolar!</l>
     <l n="11">Corpo de bio bion, possibel mò</l>
     <l n="12">che sien lor soll che nol cognossen nò?</l>
    </lg>
    <lg n="3">
     <l n="13">Oh ben, come l'è inscì nagott de maa,</l>
     <l n="14">in pocch paroll gh'en daroo mì l'ideja,</l>
     <l n="15">e se per sort l'incontraran in straa</l>
     <l n="16">me savaran poeù dì s'el ghe someja,</l>
     <l n="17">chè un capp rar de sta sort sora tutt coss</l>
     <l n="18">var la fadiga de possell cognoss!</l>
    </lg>
    <lg n="4">
     <l n="19">Fraa Condutt l'è on magrozzer, un carcamm</l>
     <l n="20">d'on pret longh longh ch'el par on campanin,</l>
     <l n="21">cont on dianzen d'on pomon d'adamm</l>
     <l n="22">ch'el ghe sbaggia in là on mia el collarin,</l>
     <l n="23">lendenon, coj palper besinfi, ininz,</l>
     <l n="24">e el volt a boeucc come el formaj de sbrinz.</l>
    </lg>
    <lg n="5">
     <l n="25">Sott a duu zij de ruff e scarpignaa</l>
     <l n="26">ghe sbarlusca duu boeucc de scoldalecc,</l>
     <l n="27">e poeù sott, duu stupendi carimaa,</l>
     <l n="28">e anmò sott, on bocchin fina ai orecc,</l>
     <l n="29">e in su quell la seggella del moletta</l>
     <l n="30">che gotta giò tabacch su la basletta.</l>
    </lg>
    <lg n="6">
     <l n="31">A cressegh i bellezz el gh'ha anca i pagn</l>
     <l n="32">che comenzand daj scarp fina alla lumm</l>
     <l n="33">hin de cinqu o ses negher descompagn,</l>
     <l n="34">tanè, pures, bordocch, martora, fumm,</l>
     <l n="35">intersiaa a tassij, strataj, listin,</l>
     <l n="36">pussee che nè on sciffon del Maggiolin.</l>
    </lg>
    <lg n="7">
     <l n="37">Ah ân! quest l'è fraa Sist... Sicchè mò han vist</l>
     <l n="38">s'el soo mì che l'aveven de cognoss?</l>
     <l n="39">Sissignori l'è lu, proppi fraa Sist,</l>
     <l n="40">fradell de don Bernard del Borgh di goss,</l>
     <l n="41">che in quant ghe dan ci nomm de fraa Condutt</l>
     <l n="42">l'è perchè l'è on porcon che bocca tutt.</l>
    </lg>
    <lg n="8">
     <l n="43">Lu deffatt per on sold el canta, el balla,</l>
     <l n="44">lu el fa la roeuda in terra, el fa la tomma,</l>
     <l n="45">lu el va magara con la cotta in spalla</l>
     <l n="46">dedree d'ona vicciura fina a Romma,</l>
     <l n="47">lu el contratta la messa, i esequi, i offizzi</l>
     <l n="48">come i oeuv e i pollaster de pendizzi.</l>
    </lg>
    <lg n="9">
     <l n="49">Adess che semm d'accord fina d'avanz</l>
     <l n="50">quant al porch (salv però quell ch'el maneggia),</l>
     <l n="51">ciappi el fil de l'istoria e tiri innanz</l>
     <l n="52">drizz drizz senza desperdem de carreggia.</l>
     <l n="53">Sicchè, i mee sciori, come ghe diseva...</l>
     <l n="54">adess... bell bell... che pensa in dove seva.</l>
    </lg>
    <lg n="10">
     <l n="55">Donca, fraa Sist, per quella gran golascia</l>
     <l n="56">del dinar che el le rod e el le sassina,</l>
     <l n="57">ci s'è trovaa on bell dì in de la mojascia</l>
     <l n="58">con trii impegn tutt al cuu in d'ona mattina,</l>
     <l n="59">messa con ciccolatt al Paradis</l>
     <l n="60">corp con candira in Borgh, torcia a Bovis;</l>
    </lg>
    <lg n="11">
     <l n="61">e siccome per tend de chì e de lì</l>
     <l n="62">no gh'eva minga terra de fà ball,</l>
     <l n="63">nè a pè se ghe posseva reussì,</l>
     <l n="64">l'ha ressolt de cavassela a cavall,</l>
     <l n="65">e, s'cioppa l'avarizia, l'ha faa el spicch</l>
     <l n="66">deggià che l'eva in Borgh de toeù on boricch.</l>
    </lg>
    <lg n="12">
     <l n="67">Fornii el corp, faa el sò noll, prontaa l'asnin,</l>
     <l n="68">el se segna, el bettega on'orazion,</l>
     <l n="69">poeù el ghe solta de posta in sul sesin,</l>
     <l n="70">Icc vallaè! dò fiancad cont i tallon,</l>
     <l n="71">on'impennada, quatter salt de cuu,</l>
     <l n="72">dò legnad, dò scorensg, e via tutt duu.</l>
    </lg>
    <lg n="13">
     <l n="73">L'eva un'ora o pocch pù de la mattina</l>
     <l n="74">e el ciel luster e bell come on cristall,</l>
     <l n="75">tirava on'aria sana, remondina,</l>
     <l n="76">che ghe fava ballà i lenden suj spall,</l>
     <l n="77">e el brucc sbroccand i ramm che sporg in strada</l>
     <l n="78">el ghe strollava i toder de rosada.</l>
    </lg>
    <lg n="14">
     <l n="79">Parascioeur e piccitt de brocca in brocca</l>
     <l n="80">ghe sgoraven denanz a fagh besbilli</l>
     <l n="81">e fraa Sist cont avert tanto de bocca</l>
     <l n="82">l'andava per el gust in vesibilli,</l>
     <l n="83">ruminand i favor particolar</l>
     <l n="84">ch'el ciel el ghe compart a lu e al somar.</l>
    </lg>
    <lg n="15">
     <l n="85">Inscì in estes, godend on paradis,</l>
     <l n="86">l'aveva giamò faa ses o sett mia,</l>
     <l n="87">e inscì l'andava fors fina a Bovis,</l>
     <l n="88">se a dessedall no ghe vegneva via</l>
     <l n="89">vun de quij taj besogn che fa andà a pè</l>
     <l n="90">e desmontà del trono fina i re.</l>
    </lg>
    <lg n="16">
     <l n="91">L'ha avuu de grazia donch de scavalcà,</l>
     <l n="92">de ligà in straa a ona pianta el sò compagn,</l>
     <l n="93">de traversà la scês, de andà a cercà</l>
     <l n="94">on quaj tròs giò de man per i campagn</l>
     <l n="95">in dove fà el sò oeuv foeura del cas</l>
     <l n="96">che i sinod possen reffignagh el nas.</l>
    </lg>
    <lg n="17">
     <l n="97">Intrattant che scrusciaa in d'on busegatter</l>
     <l n="98">fraa Sist el provvedeva ai soeu interess,</l>
     <l n="99">e a quij de l'indelebil sò caratter,</l>
     <l n="100">l'asen el se ingegnava in drizz e in sbiess</l>
     <l n="101">se gh'eva on'erba de pippalla sù,</l>
     <l n="102">segond el sò caratter anca lu.</l>
    </lg>
    <lg n="18">
     <l n="103">E voltes e revoltes col dedree</l>
     <l n="104">per el longh de la corda de chì e lì,</l>
     <l n="105">a vora che fraa Sist l'è tornaa indree</l>
     <l n="106">l'è vegnuu giusta in punta a reussì</l>
     <l n="107">voltaa col magazzin di saresitt</l>
     <l n="108">vers la regia zittaa di missoltitt.</l>
    </lg>
    <lg n="19">
     <l n="109">Fraa Sist, che l'eva minga quell tal omm</l>
     <l n="110">de sospettà del prossem malament,</l>
     <l n="111">savend d'avell lassaa voltaa vers Comm</l>
     <l n="112">l'ha creduu ch'el dovess stagh permanent,</l>
     <l n="113">e, senz'olter cercà nè bianch nè negher,</l>
     <l n="114">le desliga, el le monta e el va là allegher!</l>
    </lg>
    <lg n="20">
     <l n="115">Domà che repassand per certe sit</l>
     <l n="116">che ghe pareven e no ghe pareven</l>
     <l n="117">el ciamava a quaj picch s'el va polit,</l>
     <l n="118">e quij credendel smorbi respondeven,</l>
     <l n="119">come s'usa respond a sti smorbion,</l>
     <l n="120">Semper drizz (in di ciapp) ch'el va benon!</l>
    </lg>
    <lg n="21">
     <l n="121">Fraa Sist assuefaa a fass cojonà</l>
     <l n="122">el tirava de longh e el fava el vecc,</l>
     <l n="123">quand finalment el ved, va che te va,</l>
     <l n="124">a spontà on campanin, poeù dopo on tecc,</l>
     <l n="125">e poeù duu e poeù trii, poeù vott o des,</l>
     <l n="126">e on freguj pussee innanz tutt on paes.</l>
    </lg>
    <lg n="22">
     <l n="127">Alto, adess mò ghe semm! Daj, pesta, trotta,</l>
     <l n="128">spuves suj dit, cavezzes i cavij,</l>
     <l n="129">deslazza el fagottell, destend la cotta,</l>
     <l n="130">scorliss la vesta, spieghegh i rescij,</l>
     <l n="131">nettes, freghes, pareggies alla via,</l>
     <l n="132">domà causa de corr in sacrestia.</l>
    </lg>
    <lg n="23">
     <l n="133">Già l'è in riva ai primm cà, già el ved in straa</l>
     <l n="134">carr, navasc e carrett in cattafira,</l>
     <l n="135">ogne scur el le cred on pret o on fraa,</l>
     <l n="136">ogne bianch on torcion de quatter lira,</l>
     <l n="137">ogni botta de incusgen, de bronzin</l>
     <l n="138">el le toeù per el terz de mattutin.</l>
    </lg>
    <lg n="24">
     <l n="139">Finalment el desmonta a l'ostaria,</l>
     <l n="140">el va in cort, el se incontra in d'on amis...</l>
     <l n="141">Oh don Sist!... Oh el mè car don Zaccaria!</l>
     <l n="142">Anca lu chì all'offizzi de Bovis?...!</l>
     <l n="143">Bovis?... Offizzi?... Zaccaria el respond...</l>
     <l n="144">e resten lì cojon primm e segond.</l>
    </lg>
    <lg n="25">
     <l n="145">Intant che se deciara la borlanda</l>
     <l n="146">compar foeura stallee, coeugh, camarer,</l>
     <l n="147">el patron del boricch, della locanda,</l>
     <l n="148">el curat, el secrista, el cangeler.</l>
     <l n="149">Fraa Sist el cava on sgar fina di pee</l>
     <l n="150">e ponfeta giò in terra col cuu indree!</l>
    </lg>
    <lg n="26">
     <l n="151">Acqua, asee! Prest corrii! tira, pessega...</l>
     <l n="152">Mettill chì, mettill lì — gent de per tutt;</l>
     <l n="153">l'equinozzi in d'on bott el se spantega,</l>
     <l n="154">tutt el Borgh rid ai spall de fraa Condutt,</l>
     <l n="155">e intrattant ch'el sgambetta on gatt monell</l>
     <l n="156">el se serv de la cotta e del cappell.</l>
    </lg>
    <lg n="27">
     <l n="157">Fraa Sist a pocch la voeulta el torna in pee;</l>
     <l n="158">el se troeuva anca mò al Borgh di Ortolan,</l>
     <l n="159">senza torcia, cappell, cotta e danee,</l>
     <l n="160">bolgiraa per Bovis e per Milan,</l>
     <l n="161">giacchè per fagh passà el maa pussee in pressa</l>
     <l n="162">gh'han rott anca el deggiun nè 'l pò dì messa.</l>
    </lg>
    <lg n="28">
     <l n="163">In sta manera el noster fraa Condutt</l>
     <l n="164">l'ha imparaa a spesa sova la moral</l>
     <l n="165">che l'è impossibel podè tend a tutt,</l>
     <l n="166">chè se romp l'oss del coll coj salt mortal,</l>
     <l n="167">e che cont el vorè caregà tropp</l>
     <l n="168">se perd la polver e se creppa el s'ciopp.</l>
    </lg>
   </lg>
  </body>
 </text>
</TEI>