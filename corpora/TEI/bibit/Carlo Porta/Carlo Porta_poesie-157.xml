<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 157</title>
    <author>Carlo Porta</author>
   </titleStmt>
   <extent>
    <measure unit="stanza">15</measure>
    <measure unit="line">90</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-157</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 157</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 157</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Se sont staa darensc a scriv</l>
     <l n="2">l'è per via, sur patron,</l>
     <l n="3">che sont omm on poo tardiv</l>
     <l n="4">in di coss de applicazion;</l>
     <l n="5">gh'hoo del coeur, ma in de quij coss</l>
     <l n="6">che no poss, per brio! no poss.</l>
    </lg>
    <lg n="2">
     <l n="7">Quand se tratta de drovamm</l>
     <l n="8">cont i gamb e cont i brasc,</l>
     <l n="9">sfidi on olter a ciappamm,</l>
     <l n="10">me farev anca in spettasc.</l>
     <l n="11">Ma in di coss de drovà el coo</l>
     <l n="12">l'è de grazia e anch tropp se voo.</l>
    </lg>
    <lg n="3">
     <l n="13">Nè l'è poeù nanch on impegn</l>
     <l n="14">sè via là come se sia</l>
     <l n="15">quell de scriv a on omm de ingegn</l>
     <l n="16">vertuos come Usciuria,</l>
     <l n="17">e de scrivegh on trattin</l>
     <l n="18">cont di rimm in meneghin.</l>
    </lg>
    <lg n="4">
     <l n="19">Chè la lengua buseccona</l>
     <l n="20">no l'è minga ona giambella</l>
     <l n="21">de biasass inscì alla bona</l>
     <l n="22">spasseggiand coj man sott sella:</l>
     <l n="23">sì cocô... per scriv polid</l>
     <l n="24">ghe voeur olter che i cinqu did!</l>
    </lg>
    <lg n="5">
     <l n="25">Oltra quest hoo poeù anch capii</l>
     <l n="26">che l'è chì dove el me voeur</l>
     <l n="27">per vedè se hoo tolt partii</l>
     <l n="28">daj lezion che con tant coeur</l>
     <l n="29">el m'ha daa in quell'occasion</l>
     <l n="30">che hoo faa el cambi del patron.</l>
    </lg>
    <lg n="6">
     <l n="31">Ma resguard a sto punt chì</l>
     <l n="32">s'el gh'avess on quaj sospett</l>
     <l n="33">ch'el domanda cunt de mì</l>
     <l n="34">al sò amis don Benedett;</l>
     <l n="35">lu el dirà, ch'el me cognoss,</l>
     <l n="36">se foo onor o nò al sur Ross.</l>
    </lg>
    <lg n="7">
     <l n="37">Lu el dirà che el dì e la nocc</l>
     <l n="38">ghe stoo semper lì vesin:</l>
     <l n="39">a curagh del dì i saccocc,</l>
     <l n="40">e de nocc l'acquasantin.</l>
     <l n="41">N'eel inscì ch'el m'ha ordenaa</l>
     <l n="42">de stagh semper attaccaa?</l>
    </lg>
    <lg n="8">
     <l n="43">Lu el dirà che in grazia mia</l>
     <l n="44">el gh'ha el gust ogni moment</l>
     <l n="45">de stà insemma de Usciuria</l>
     <l n="46">perchè mì gh'el tiri in ment.</l>
     <l n="47">N'eel anch quest on orden sò</l>
     <l n="48">de dagh gust pù che se pò?</l>
    </lg>
    <lg n="9">
     <l n="49">Lu el dirà che el se toeu el spass</l>
     <l n="50">tanci voeult de famm saltà</l>
     <l n="51">coj soeu man, senza curass</l>
     <l n="52">che me possa gibollà.</l>
     <l n="53">N'eel inscì lu ch'el m'ha ditt:</l>
     <l n="54">Scoeudegh pur tutt i petitt?</l>
    </lg>
    <lg n="10">
     <l n="55">Lu el dirà che sont discrett,</l>
     <l n="56">che nol obbleghi a fà spes,</l>
     <l n="57">che per duu strasc de zampett</l>
     <l n="58">l'hoo giamò servii tant mes.</l>
     <l n="59">Duu zampett! ch'el varda lu</l>
     <l n="60">se poss vess discrett de pù?</l>
    </lg>
    <lg n="11">
     <l n="61">Ma per cunt del Tordorò</l>
     <l n="62">ghe n'hoo ditt tant che sia assee.</l>
     <l n="63">Donch ch'el senta per cunt sò</l>
     <l n="64">quell che adess ghe infilzi adree</l>
     <l n="65">e ch'el diga in fin di facc</l>
     <l n="66">se el Morett no l'è on mostacc.</l>
    </lg>
    <lg n="12">
     <l n="67">Se regordel d'avemm scritt</l>
     <l n="68">a proposet de servì</l>
     <l n="69">ch'el gh'aveva anch lu el petitt</l>
     <l n="70">de vegnì a Milan con mì</l>
     <l n="71">quand fuss bon de fagh avè</l>
     <l n="72">on patron compagn del mè?</l>
    </lg>
    <lg n="13">
     <l n="73">L'hoo servii mì, el gh'è el soggett,</l>
     <l n="74">alto donch ch'el corra scià;</l>
     <l n="75">el ghe zed fina el sò lett</l>
     <l n="76">per el gust d'avell in cà,</l>
     <l n="77">el ghe giura de dagh fina,</l>
     <l n="78">s'el le voeur, lacc de gaina.</l>
    </lg>
    <lg n="14">
     <l n="79">Per indull a vegnì prest</l>
     <l n="80">el ghe dis anch quest de pù,</l>
     <l n="81">che servì el sarà on pretest</l>
     <l n="82">ma el servii l'ha da vess lu</l>
     <l n="83">e s'el voeur a tutta manca</l>
     <l n="84">el ghe dà anca carta bianca.</l>
    </lg>
    <lg n="15">
     <l n="85">Ma l'è temp de fagh savè,</l>
     <l n="86">sur De Ross, chi l'è el soggett:</l>
     <l n="87">no el le voeur compagn del mè?</l>
     <l n="88">Ben: l'è giust don Benedett,</l>
     <l n="89">sì, l'è lu quell bon lasagn.</l>
     <l n="90">Podel vess pussee compagn?</l>
    </lg>
   </lg>
  </body>
 </text>
</TEI>