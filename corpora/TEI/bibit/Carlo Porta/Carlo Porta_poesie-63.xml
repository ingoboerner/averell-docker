<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 63</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">181</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-63</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 63</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 63</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ona veggianna esosa</l>
     <l n="2">spiossera, avara, tègna, pedocciosa,</l>
     <l n="3">che per cavà d'on pozz la cros d'on ghell</l>
     <l n="4">l'avarav faa la corda con la pell,</l>
     <l n="5">l'andava da on gran pezz fantastegand</l>
     <l n="6">masnand e ruminand</l>
     <l n="7">come possè in d'on bott</l>
     <l n="8">senza tanci cuntee</l>
     <l n="9">deventà ricca e sgonfià sù el bolgiott.</l>
     <l n="10">E avend sentii a descor come qualment</l>
     <l n="11">gh'eva staa de la gent</l>
     <l n="12">che aveven ottegnuu sta sort de coss</l>
     <l n="13">coll'ajutt de quell'angior di orecc d'oss,</l>
     <l n="14">la s'è ressolta anch lee</l>
     <l n="15">de buttass alla sort e alla fortuna,</l>
     <l n="16">e intant, per scongiurall e fass juttà,</l>
     <l n="17">dee a trà cossa la fa.</l>
     <l n="18">(Ma ovèj! fioeuj, che i coss staghen chì inscì</l>
     <l n="19">tra violter e mì,</l>
     <l n="20">chè in punt de striament e malefizzi</l>
     <l n="21">gh'è di oeucc intorna e boeugna avegh giudizzi).</l>
     <l n="22">Donca vegnend a nun, la va ona nott</l>
     <l n="23">de luna pienna sora on baltreschin</l>
     <l n="24">e alzand el sottanin</l>
     <l n="25">la le incensa sett voeult cont el cuu biott.</l>
     <l n="26">Dopo la dà de man</l>
     <l n="27">a on pugnattin de biella de trè tett,</l>
     <l n="28">e denter la ghe mett</l>
     <l n="29">descartandj e basandj a vuna a vuna</l>
     <l n="30">i sett origen de la gran fortuna,</l>
     <l n="31">cioè: pell de roffian,</l>
     <l n="32">ugora de cantant — reff de socchett,</l>
     <l n="33">lengua de adulator</l>
     <l n="34">gengiv de fornitor,</l>
     <l n="35">cranni de becch content e on sora oss</l>
     <l n="36">de lader all'ingross.</l>
     <l n="37">Faa quest, la seccudiss el pugnattin,</l>
     <l n="38">le ponda in terra, la ghe fa d'intorna</l>
     <l n="39">sett voeult on biccocchin,</l>
     <l n="40">sett voeult le segna cont el stamp di corna</l>
     <l n="41">e poeù (con pocch respett)</l>
     <l n="42">la ghe fa sù sett pett.</l>
     <l n="43">Dopo i pett, la barbotta ona lienda</l>
     <l n="44">in barlicch e barlocch,</l>
     <l n="45">mezza in lenguagg ebrej, mezza in latin,</l>
     <l n="46">e intant la tira a voltra ona faccenda</l>
     <l n="47">sul gust d'on barettin.</l>
     <l n="48">Le ciappa per el fiocch,</l>
     <l n="49">le mett con gravitaa sora el zignon,</l>
     <l n="50">e la dis in genoeugg st'oltra orazion.</l>
     <l n="51">Oh Argen, ai, gol, Oet, che te see stada</l>
     <l n="52">su la crappa pelada</l>
     <l n="53">del gran Rot, sop, mifraa</l>
     <l n="54">majester di danaa,</l>
     <l n="55">cedem in st'occasion</l>
     <l n="56">a gloria de Astarott</l>
     <l n="57">almanca tutt e vott</l>
     <l n="58">i sett peccaa mortal del tò patron!</l>
     <l n="59">E lì, addrittura, subet triff e traff</l>
     <l n="60">la fa sù on'insalatta</l>
     <l n="61">de pesa grega, zoffregh, trementina,</l>
     <l n="62">acqua rasa, resina,</l>
     <l n="63">e dent in la pugnatta;</l>
     <l n="64">e poeù la ghe dà el foeugh sett spann lontan</l>
     <l n="65">cont on sonett dell'avvocatt Stoppan.</l>
     <l n="66">Se volza on gran fummeri tutt on tratt</l>
     <l n="67">cont in mezz ona fiamma verdesina;</l>
     <l n="68">scappen tucc i tegnoeur, scappen i ratt,</l>
     <l n="69">corren i gatt a scondes in cantina,</l>
     <l n="70">e anch lee la luna la se tira appos</l>
     <l n="71">(a sguajtà el rest) d'on piantonon de nos.</l>
     <l n="72">Mort el foeugh e fornii tutt el striozz,</l>
     <l n="73">la veggia la regoeuj</l>
     <l n="74">la sova brava scendera in d'on foeuj:</l>
     <l n="75">la ne fa sù on scartozz — e el te le mett</l>
     <l n="76">colda colda in tra el bust e el post di tett,</l>
     <l n="77">e finalment, che la ringrazzi anch mì,</l>
     <l n="78">notte felice la va anch lee a dormì.</l>
     <l n="79">Ora a dispett de sti filosofon,</l>
     <l n="80">che in punt de striarij</l>
     <l n="81">riden de compassion</l>
     <l n="82">e battezen tutt coss col nomm d'arlij,</l>
     <l n="83">dee a trà fioeuj cossa che va a suzzed,</l>
     <l n="84">e credill che vel doo come de fed.</l>
     <l n="85">L'eva nanca sta veggia bolgirona</l>
     <l n="86">squas se pò dì indormenta,</l>
     <l n="87">che tracch! ghe se presenta</l>
     <l n="88">vun di primm carbonee proppi in persona.</l>
     <l n="89">Costuu l'eva ona machena de lard,</l>
     <l n="90">luster, lenc e petard — come el Cecchett,</l>
     <l n="91">largh de fianch e de s'cenna,</l>
     <l n="92">con dò ganass come dò micch boffett</l>
     <l n="93">e on volt de luna pienna.</l>
     <l n="94">Sott al barbozz e fina a mezza gippa</l>
     <l n="95">ghe pendeva on scalott de grassa matta,</l>
     <l n="96">e el comor de la trippa</l>
     <l n="97">el ghe podeva asquas scusà de patta.</l>
     <l n="98">L'eva costuu in sostanza</l>
     <l n="99">on ciappin tentador de refettori,</l>
     <l n="100">de quij che fan consist tucc i soeu glori</l>
     <l n="101">a fà peccà i prior de intemperanza,</l>
     <l n="102">e che in certe occasion</l>
     <l n="103">de vegilia e degiun l'è el sò spasson</l>
     <l n="104">a mollà via petitt de fà stordì,</l>
     <l n="105">e jutten per despresi a digerì.</l>
     <l n="106">In mezz a quest però,</l>
     <l n="107">se nol fuss staa che sora del toppè</l>
     <l n="108">el gh'eva qui socché — che gh'han i bò,</l>
     <l n="109">ghe scometti che al volt,</l>
     <l n="110">all'aria ambrosiana, alla marsina</l>
     <l n="111">el podeva vess tolt</l>
     <l n="112">minga per quell che l'è</l>
     <l n="113">ma per on collaron de la dottrina.</l>
     <l n="114">E deffatt tutt grazios, cont on bocchin</l>
     <l n="115">giustaa come la mitria del pollin,</l>
     <l n="116">el ghe se vòlta, e el dis: Car baciocchoeu,</l>
     <l n="117">parla, sont chì, dì sù,</l>
     <l n="118">coss'eel mò che te voeu?</l>
     <l n="119">Hin felipp de quij quader de Milan?</l>
     <l n="120">Hin dobel, hin sovran,</l>
     <l n="121">hin savoj, genovinn, spagn, portoghes?</l>
     <l n="122">Hin ongher de quij grand come tondin</l>
     <l n="123">che te pias? che te voeu? parla ciccin!</l>
     <l n="124">La veggia stria a sta proposizion</l>
     <l n="125">la se rallegra tutta,</l>
     <l n="126">e la respond che in quant a la valutta,</l>
     <l n="127">già che l'eva tant bon,</l>
     <l n="128">le remetteva in lu,</l>
     <l n="129">olter no ghe premend resguard al rest</l>
     <l n="130">che d'aveghen sossenn e mondaj prest.</l>
     <l n="131">Ebien, donch el repia, Madamoisell,</l>
     <l n="132">je vai en avant, venez, suivez mes pas,</l>
     <l n="133">ne doutez rien, vous en aurez on sfragell.</l>
     <l n="134">Inscì ditt el va innanz, e in quella anch lee</l>
     <l n="135">la va, o ghe par almanch de andagh adree.</l>
     <l n="136">E va, va che te va, va che te va,</l>
     <l n="137">sù de chì, giò de là — per drizz, per stort,</l>
     <l n="138">volta revolta, corr, traversa, solta,</l>
     <l n="139">per cors, contrad, pasquee,</l>
     <l n="140">trànset, pont, piazz, straccioeu, zappej, sentee;</l>
     <l n="141">passa vign, camp, ortaj, riser e praa,</l>
     <l n="142">finalment eccoj denter in d'on bosch</l>
     <l n="143">folt, folt, antigh e fosch,</l>
     <l n="144">de rogher e de scerr gross inscì faa!</l>
     <l n="145">E va anmò che te va, quand de lì on pezz</l>
     <l n="146">riven in del bell mezz,</l>
     <l n="147">compaa bargniff el se revolta indree</l>
     <l n="148">e, fermandela ai pee</l>
     <l n="149">de vun de quij miara de pianton,</l>
     <l n="150">el ghe forlocca sù st'oltra reson.</l>
     <l n="151">Chì sott sett brazza e on quart cara ciccin</l>
     <l n="152">gh'è sotteraa on seggion de semicuppi,</l>
     <l n="153">pien de dobel de Spagna e de zecchin.</l>
     <l n="154">Ven chì doman mattina,</l>
     <l n="155">zappa, la mia ciccina,</l>
     <l n="156">e god per amor mè tutt el marsuppi!</l>
     <l n="157">Grazie grazie sur Dianzer benedett,</l>
     <l n="158">la sclama tirand salt come on cavrett,</l>
     <l n="159">ma innanz de voltà vella,</l>
     <l n="160">caro lu, la repia, ch'el diga on poo;</l>
     <l n="161">com'eel mò che faroo</l>
     <l n="162">in mezz a tance piant, in tanto spazzi</l>
     <l n="163">a cattà giusta quella</l>
     <l n="164">che gh'ha sott sur Dianzer i soeu grazzi?</l>
     <l n="165">Speccia, el respond... te gh'ee reson... che stria!</l>
     <l n="166">Sass no ghe n'è... brocch de cattà... nemmen;</l>
     <l n="167">oh appont... scolta el mè ben,</l>
     <l n="168">te gh'avarisset mai par azzident</l>
     <l n="169">volontaa de boschì?</l>
     <l n="170">Brava donch! falla chì...</l>
     <l n="171">Inscì tornand doman te trovaree</l>
     <l n="172">a specciatt al post giust el tò campee!</l>
     <l n="173">Ditt e fatt l'alza i socch in d'on moment,</l>
     <l n="174">la scruscia giò i garon, la ninna i quart,</l>
     <l n="175">la calca el fiaa, la strucca la musella</l>
     <l n="176">per dervì foeura el part.</l>
     <l n="177">E sparlafeta là, la se fa sott</l>
     <l n="178">(dessedandes in quella)</l>
     <l n="179">on tesor d'on levaa tant galiott</l>
     <l n="180">ch'el passa i matarazz, el passa i banch!</l>
     <l n="181">Ona navascia, i mee fioeuj, nient manch.</l>
    </lg>
   </lg>
  </body>
 </text>
</TEI>