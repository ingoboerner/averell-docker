<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 71</title>
    <author>Carlo Porta</author>
   </titleStmt>
   <extent>
    <measure unit="stanza">63</measure>
    <measure unit="line">191</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-71</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 71</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 71</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Mi romantegh? Soo ben ch'el me cojona:</l>
     <l n="2">mì sont classegh fin dent el môll di oss,</l>
     <l n="3">mangi, bevi, foo el porch in Elicona</l>
     <l n="4">e ai romantegh per mì ghe caghi adoss.</l>
    </lg>
    <lg n="2">
     <l n="5">Mì quand canti i mee vers Apoll el sona,</l>
     <l n="6">i Mûs se i ciammi pienten lì tusscoss,</l>
     <l n="7">se vuj on temporal Giove el me trona,</l>
     <l n="8">se vuj fà el ciall Amor me le fa in scoss.</l>
    </lg>
    <lg n="3">
     <l n="9">Vener e i Grazi, quatter sgarzorin</l>
     <l n="10">che hin bej de tutt i part, stan lì per mì</l>
     <l n="11">e me serven de tavola e molin.</l>
    </lg>
    <lg n="4">
     <l n="12">Minerva in di travaj la me consola,</l>
     <l n="13">Morfee el me ninna e poeù el me fa dormì,</l>
     <l n="14">Bacch el me rasa i orzoeu, Priapp m'je scola.</l>
    </lg>
    <lg n="5">
     <l n="15">Gh'hoo Pann che me pascola</l>
     <l n="16">quij quatter pegor che m'han faa el favor</l>
     <l n="17">de damm a Romma quand m'han faa pastor.</l>
    </lg>
    <lg n="6">
     <l n="18">Gh'hoo Flora che la corr</l>
     <l n="19">a cattamm roeus, vioeur, gigli, s'cioppon</l>
     <l n="20">per tucc i sort de loffi e paragon.</l>
    </lg>
    <lg n="7">
     <l n="21">Su tucc quij possession</l>
     <l n="22">che hoo a ficc del Tass invers Gerusalemm</l>
     <l n="23">Cerer, Vertun, Pomona, Trittolemm</l>
    </lg>
    <lg n="8">
     <l n="24">ghe stronzonen insemm.</l>
     <l n="25">La stà de mì, d'on mè comandament,</l>
     <l n="26">l'avegh quand vuj o acqua o succ o vent,</l>
    </lg>
    <lg n="9">
     <l n="27">chè gh'hoo amis on spavent</l>
     <l n="28">de Ninf pissonn, capazz se la ven fada</l>
     <l n="29">de fà on deluvi cont ona pissada,</l>
    </lg>
    <lg n="10">
     <l n="30">e sont tutt camarada</l>
     <l n="31">d'Eol, re de cert vent razza de can</l>
     <l n="32">che boffen come el prôs di franzescan.</l>
    </lg>
    <lg n="11">
     <l n="33">Se mai quaj tolipan</l>
     <l n="34">el me secca la bozzera e el me sgenna,</l>
     <l n="35">ven voltra Momo ch'el me le peccenna</l>
    </lg>
    <lg n="12">
     <l n="36">fina in fond de la s'cenna,</l>
     <l n="37">e s'el scalza, s'el mord o s'el repetta,</l>
     <l n="38">ciammi Nemesia e foo la mia vendetta.</l>
    </lg>
    <lg n="13">
     <l n="39">Se me noeus la bolletta,</l>
     <l n="40">Pluto pietos, el capp di tesoree,</l>
     <l n="41">el dessotterra on'olla de danee</l>
    </lg>
    <lg n="14">
     <l n="42">sconduda i temp indree,</l>
     <l n="43">e spliff e splaff me je sgandolla lì</l>
     <l n="44">che l'è una maraviglia de stordì.</l>
    </lg>
    <lg n="15">
     <l n="45">Quand vuj intenerì</l>
     <l n="46">el coeur de tigher d'ona quaj valdrappa</l>
     <l n="47">o tegnì a post quaj vergena cilappa,</l>
    </lg>
    <lg n="16">
     <l n="48">de quij che inziga e scappa,</l>
     <l n="49">gh'hoo el Dio Netun che me sbaratta el mar</l>
     <l n="50">e me lassa toeù sù quell che me par,</l>
    </lg>
    <lg n="17">
     <l n="51">perla bej, gross e rar,</l>
     <l n="52">coraj stupendi de fà moeuv perfin</l>
     <l n="53">i balzann impiombaa di sottannin</l>
    </lg>
    <lg n="18">
     <l n="54">di damm del bescottin;</l>
     <l n="55">se me ciappa la fevera, i dolor,</l>
     <l n="56">gh'hoo Esculappi, Chiron, gh'hoo Igea che corr,</l>
    </lg>
    <lg n="19">
     <l n="57">e s'hin minga assee lor</l>
     <l n="58">gh'hoo in fresch per on amis on Dio Monell</l>
     <l n="59">coj âl fina ai strivaj, fina al cappell.</l>
    </lg>
    <lg n="20">
     <l n="60">Se mai vuj portà ai stell</l>
     <l n="61">i prodezz sanguanent d'on quaj soldaa</l>
     <l n="62">can de Dio, fogos, desfogonaa,</l>
    </lg>
    <lg n="21">
     <l n="63">gh'hoo lì bujent, prontaa,</l>
     <l n="64">arrosti caldi sott a la pattona,</l>
     <l n="65">Pallad Mart Briaree Ercol Bellona,</l>
    </lg>
    <lg n="22">
     <l n="66">con tutta la corona</l>
     <l n="67">di soeu berlicch berlocch, Megera, Alett</l>
     <l n="68">e Tesifon e Atropp di forbesett</l>
    </lg>
    <lg n="23">
     <l n="69">e Vulcan del boffett</l>
     <l n="70">e i Ciclopp regolzaa cont adree on mucc</l>
     <l n="71">de lanz, de spad, de frecc, de picch, de gucc,</l>
    </lg>
    <lg n="24">
     <l n="72">e per ultem de tucc</l>
     <l n="73">la Maistaa Sova del gran re Pluton</l>
     <l n="74">col ghicc su on coffen de decorazion.</l>
    </lg>
    <lg n="25">
     <l n="75">Se mai ven l'occasion</l>
     <l n="76">che stanta a parturì quaj comarina,</l>
     <l n="77">ghe mandi Egeria o la comaa Luzina</l>
    </lg>
    <lg n="26">
     <l n="78">a dagh ona manina,</l>
     <l n="79">e col sò ajutt, in manch che nol se dis,</l>
     <l n="80">la fà lì on bell Adon o on bell Narzis</l>
    </lg>
    <lg n="27">
     <l n="81">o on olter magnaris,</l>
     <l n="82">che col passà de vuna in l'oltra man,</l>
     <l n="83">de Cunina, de Edusa e de Statan,</l>
    </lg>
    <lg n="28">
     <l n="84">el pò fass sù on magnan</l>
     <l n="85">capazz chi sa col temp de deventà</l>
     <l n="86">on fior de ciolla de strappà la cà.</l>
    </lg>
    <lg n="29">
     <l n="87">Se vun le stanta a fà</l>
     <l n="88">ghe foo fà on vôt a Cloacina, e tracch,</l>
     <l n="89">besogna recorr subet al tabacch!</l>
    </lg>
    <lg n="30">
     <l n="90">Gh'hoo fin, per chi fuss stracch</l>
     <l n="91">de tegnì indree on quaj fiaa che sforza i port,</l>
     <l n="92">el Dio Crepet cont el passaport,</l>
    </lg>
    <lg n="31">
     <l n="93">e guaj a fagh intort.</l>
     <l n="94">Quand che se tratta de pettà in castell</l>
     <l n="95">gh'hoo Comm ch'el tira a voltra el bon e el bell;</l>
    </lg>
    <lg n="32">
     <l n="96">e se infesci el buell</l>
     <l n="97">gh'hoo la Dea Carna, ona zerusegona</l>
     <l n="98">ch'anch che la serva per Santa Corona</l>
    </lg>
    <lg n="33">
     <l n="99">no la fa la cojona.</l>
     <l n="100">Se me tacca a la vitta on indiscrett</l>
     <l n="101">d'on creditor che no me lassa quiett,</l>
    </lg>
    <lg n="34">
     <l n="102">voo giò a cavà al fiumm Lett</l>
     <l n="103">quell'acqua che fa el gioeugh de incojonì</l>
     <l n="104">e se nol voeur bev lu la bevi mì,</l>
    </lg>
    <lg n="35">
     <l n="105">e tiri innanz inscì.</l>
     <l n="106">Se vuj viv a la moda e damm del spacc</l>
     <l n="107">col fà in commedia de paricc mostacc,</l>
    </lg>
    <lg n="36">
     <l n="108">gh'hoo Gian de quatter facc,</l>
     <l n="109">gh'hoo Proteo al mè comand e gh'hoo Diana</l>
     <l n="110">ch'el ne fa giusta sett la settimana.</l>
    </lg>
    <lg n="37">
     <l n="111">Se me batt la mattana,</l>
     <l n="112">la paturgna, la motria, la scighera,</l>
     <l n="113">la corr Lubenzia de la bella ciera</l>
    </lg>
    <lg n="38">
     <l n="114">a mettem lì in spallera</l>
     <l n="115">gratis-amore-Dei tante piasé,</l>
     <l n="116">domà occasion de scernigh foeura el mè.</l>
    </lg>
    <lg n="39">
     <l n="117">Se no poss andà a pè,</l>
     <l n="118">o per reson di pee o del calzolar,</l>
     <l n="119">nè andà in tirosa come tanc somar,</l>
    </lg>
    <lg n="40">
     <l n="120">gh'hoo lì cont largh i ar</l>
     <l n="121">el Pegas ch'el me porta a sgoratton</l>
     <l n="122">in terra, in ciel, senza slisà i colzon,</l>
    </lg>
    <lg n="41">
     <l n="123">e el gh'ha anca quest de bon,</l>
     <l n="124">ch'el scolda minga i ciapp al cavallier</l>
     <l n="125">come quij che i todisch dan in quarter.</l>
    </lg>
    <lg n="42">
     <l n="126">Se vegni del parer</l>
     <l n="127">de andà in barchett, magara a dì a Cassan,</l>
     <l n="128">o dininguarda anca pussee lontan,</l>
    </lg>
    <lg n="43">
     <l n="129">gh'hoo subet lì ona man</l>
     <l n="130">de Driad, de Amadriad, de Tritton</l>
     <l n="131">adree ai cord, a la para, adree ai forcon,</l>
    </lg>
    <lg n="44">
     <l n="132">e gh'hoo fin coj sponton</l>
     <l n="133">Polluz e Castor su la straa lanzana</l>
     <l n="134">a cascià innanz la casa gambarana.</l>
    </lg>
    <lg n="45">
     <l n="135">Se la giustizia umana</l>
     <l n="136">la me pariss on cert socché in su l'oss,</l>
     <l n="137">o prest o tard gh'hoo Each, gh'hoo Minoss</l>
    </lg>
    <lg n="46">
     <l n="138">che giusten lor tuss coss.</l>
     <l n="139">Gh'hoo per i donzellett, per i sartinn,</l>
     <l n="140">per tucc i cantarinn, i ballarinn,</l>
    </lg>
    <lg n="47">
     <l n="141">scuffier e madaminn</l>
     <l n="142">la Dea Voluppia che la pensa lee</l>
     <l n="143">a tiraj giò di banch e del pajee</l>
    </lg>
    <lg n="48">
     <l n="144">e a postaj suj duu pee</l>
     <l n="145">su fior de soffaron tutt a recamm</l>
     <l n="146">in pari al venter e al baull di damm.</l>
    </lg>
    <lg n="49">
     <l n="147">Infin, per no struzziamm</l>
     <l n="148">a nominann a vun per un di fass</l>
     <l n="149">(che no l'è cossa classega el struzziass),</l>
    </lg>
    <lg n="50">
     <l n="150">el preghi a ingenoeuggiass,</l>
     <l n="151">a dobbià ben la schenna, a sbassà el coo</l>
     <l n="152">per l'ultema che adess nominaroo.</l>
    </lg>
    <lg n="51">
     <l n="153">Questa, per quell che soo,</l>
     <l n="154">l'è la gran protetrizz di sazerdott</l>
     <l n="155">di damm, di cavalieri, di cercott,</l>
    </lg>
    <lg n="52">
     <l n="156">di comich, di divott,</l>
     <l n="157">di maester normal, di sonador,</l>
     <l n="158">di scolar, di lettor, di professor,</l>
    </lg>
    <lg n="53">
     <l n="159">di serv, di servitor,</l>
     <l n="160">di impiegaa regg, di ricch, di postion,</l>
     <l n="161">di ciarlatan, di musegh, di castron,</l>
    </lg>
    <lg n="54">
     <l n="162">e l'è senza eccezion</l>
     <l n="163">la morosa, la mamma, l'amisona</l>
     <l n="164">de tutta quella razza bella e bona</l>
    </lg>
    <lg n="55">
     <l n="165">che viv in Elicona</l>
     <l n="166">e che gh'han certi nomm tutt in battista,</l>
     <l n="167">come sarav a dì mitologista,</l>
    </lg>
    <lg n="56">
     <l n="168">classicista, elenista;</l>
     <l n="169">l'è lee che manten tutta sta brigada</l>
     <l n="170">a furia de piatton de papa fada</l>
    </lg>
    <lg n="57">
     <l n="171"> e de robba passada;</l>
     <l n="172">l'è lee quella che spianna e slarga e netta</l>
     <l n="173">la strada del Parnass ai soeu poetta</l>
    </lg>
    <lg n="58">
     <l n="174">e je porta in spalletta</l>
     <l n="175">al tempi de la gloria come scior,</l>
     <l n="176">dove quand gh'hin se freghen tant tra lor;</l>
    </lg>
    <lg n="59">
     <l n="177">infin sta dea d'amor,</l>
     <l n="178">per digh chi l'è, l'è la Dea Murcia, ossia</l>
     <l n="179">la gran metress de la poltronaria.</l>
    </lg>
    <lg n="60">
     <l n="180">Ch'el varda mò Usciuria</l>
     <l n="181">se me pò convegnì de renunzià</l>
     <l n="182">a tante comod per andà a cercà</l>
    </lg>
    <lg n="61">
     <l n="183">sta rogna de grattà?</l>
     <l n="184">Ch'el varda lu se occorr ris'ciagh la pell,</l>
     <l n="185">lassà i bej vialon per i stradell,</l>
    </lg>
    <lg n="62">
     <l n="186">sudà comè on porscell,</l>
     <l n="187">per vess sicur quand sont rivaa a bottega</l>
     <l n="188">de trovagh nanch un asen che me frega?</l>
    </lg>
    <lg n="63">
     <l n="189">Nò, nò, no vuj sta bega,</l>
     <l n="190">classegh sont e vuj stagh: saront fors'anch</l>
     <l n="191">on cojon, ma on cojon classegh almanch.</l>
    </lg>
   </lg>
  </body>
 </text>
</TEI>