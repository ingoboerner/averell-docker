<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 43</title>
    <author>Carlo Porta</author>
   </titleStmt>
   <extent>
    <measure unit="stanza">35</measure>
    <measure unit="line">280</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-43</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 43</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 43</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Bagaj che sii amoros, che sii intendever,</l>
     <l n="2">deggià che gh'avii gust de damm a trà</l>
     <l n="3">vuj cuntav on bell cas de fraa Zenever</l>
     <l n="4">ch'el ve farà restà de mascabà.</l>
     <l n="5">Vel cunti senza franz nè saa nè pever</l>
     <l n="6">tal e qual l'hoo sentii anca mì a cuntà</l>
     <l n="7">l'ann passaa de sti dì da quell panscion</l>
     <l n="8">che predicava al Carmen la mission.</l>
    </lg>
    <lg n="2">
     <l n="9">Avii donch de savè innanz a tuss coss</l>
     <l n="10">che fraa Zenever l'eva on bon vivan,</l>
     <l n="11">tutt scisger e buell, tutt carna e oss</l>
     <l n="12">col medemm fondator di Franzescan,</l>
     <l n="13">e ch'anzi, quell beato requiepposs</l>
     <l n="14">che adess goden in ciel sti duu cristian,</l>
     <l n="15">l'han quistaa insemma in l'istess loeugh tutt duu,</l>
     <l n="16">vun con l'offizzi e l'olter col cazzuu.</l>
    </lg>
    <lg n="3">
     <l n="17">Ma per quant tutt e duu per santitaa</l>
     <l n="18">fudessen dò mosch bianch in religion,</l>
     <l n="19">impunemanch però voeuren che i fraa</l>
     <l n="20">gh'avessen pussee amor per el ratton;</l>
     <l n="21">se seva fraa anca mì già sarev staa,</l>
     <l n="22">dighi el coeur, dell'istessa opinion,</l>
     <l n="23">perchè in convent almanca fraa Zenever</l>
     <l n="24">quajcossa el ghe portava per la fever.</l>
    </lg>
    <lg n="4">
     <l n="25">Deffatt, quand che lu el fava el cercador,</l>
     <l n="26">a furia de panzanegh e tabacch,</l>
     <l n="27">de coronn e maistaa coj pajett d'or</l>
     <l n="28">ogni esuss l'eva a cà a vojà i bissacch.</l>
     <l n="29">Sant Franzesch el podeva cantà in cor</l>
     <l n="30">sira e mattina fin che l'eva stracch,</l>
     <l n="31">che fin che lu el batteva la cattolega</l>
     <l n="32">l'eva franch l'interess della buccolega.</l>
    </lg>
    <lg n="5">
     <l n="33">Oltra de tutt i sloffi di cercott</l>
     <l n="34">l'eva anch famos per cent olter cossett,</l>
     <l n="35">ciovè per giustà zent e braghee rott,</l>
     <l n="36">solassà, strappà dent, mett i coppett,</l>
     <l n="37">tajà caj, componn acqu, sugh e decott</l>
     <l n="38">per collegh, toss, bugnon, brusor de pett,</l>
     <l n="39">de moeud che i medegh per desperazion</l>
     <l n="40">el ciamaven padrin rompacojon.</l>
    </lg>
    <lg n="6">
     <l n="41">Ma i fraa che hin semper fraa, e come fraa</l>
     <l n="42">no se diletten tant de cortesia,</l>
     <l n="43">giust appont per sta pocca abilitaa</l>
     <l n="44">pondegh anca sul goeubb l'infermaria,</l>
     <l n="45">e lu content e stracontent inguaa</l>
     <l n="46">che se gh'avessen daa la libraria,</l>
     <l n="47">el portava i duu pes con quell savor</l>
     <l n="48">che mì portarev quell de senator.</l>
    </lg>
    <lg n="7">
     <l n="49">Oh chì inscì sì, el diseva el Missionari,</l>
     <l n="50">besognava vedell sto religios,</l>
     <l n="51">con pù gh'eva occasion de vess in l'ari</l>
     <l n="52">pussee el pareva ch'el fudess a spos.</l>
     <l n="53">Lu el vojava spuvin, vas, orinari,</l>
     <l n="54">com'el vojass di impoll d'oeuli de ros,</l>
     <l n="55">lu el nedrugava piagh, marsciur e crost</l>
     <l n="56">come el nedrugass quaj de coeus a rost.</l>
    </lg>
    <lg n="8">
     <l n="57">Quand se trattava poeù de tend adree</l>
     <l n="58">a on ammalaa d'on maa de conseguenza</l>
     <l n="59">l'eva proppi offellee fa el tò mestee.</l>
     <l n="60">Fraa Zenever dov'eel? con reverenza</l>
     <l n="61">el gh'eva saldo lì del pè di pee</l>
     <l n="62">tutta la santa nocc anca in sentenza</l>
     <l n="63">de restà in del patton di settimann</l>
     <l n="64">dritt dritt come el battacc in di campann.</l>
    </lg>
    <lg n="9">
     <l n="65">Ma el fà stringh della pell in di occasion</l>
     <l n="66">l'eva anmò direv squas on bescottin,</l>
     <l n="67">ch'el n'ha faa fin de quij, giurabaccon,</l>
     <l n="68">de fass cred sassinaa in di mezzanin!</l>
     <l n="69">E per quest sant Bernard el gh'ha reson</l>
     <l n="70">là in dove el tratta dell'amor divin</l>
     <l n="71">e che el dis ciar e nett, ve zitti el test,</l>
     <l n="72">che Amor quaedam sancta insania est.</l>
    </lg>
    <lg n="10">
     <l n="73">Adess mò i mee bagaj che cognossii</l>
     <l n="74">fraa Zenever con tutt i sò virtù,</l>
     <l n="75">stee quiett, demm a trà che sentirii</l>
     <l n="76">quell fatt che v'hoo promiss de cuntav sù.</l>
     <l n="77">Col dà a scolt, chi sa fors che no podii</l>
     <l n="78">deventà tanc Zenever come lu,</l>
     <l n="79">se de nò restarii tanci Gervas,</l>
     <l n="80">Baciocch, Michee, Pasqual, quell che Dio pias.</l>
    </lg>
    <lg n="11">
     <l n="81">Ora sappiee che tra i tanc ammalaa</l>
     <l n="82">ch'el gh'ha avuu fraa Zenever per i man</l>
     <l n="83">gh'è capitaa ona voeulta on certo fraa</l>
     <l n="84">ch'el ciamaven fraa Sist de Fabrian.</l>
     <l n="85">L'eva Sist in sul fior della soa etaa,</l>
     <l n="86">e se dis che on trattin quand l'eva san</l>
     <l n="87">l'avarav daa de fà a tendegh adree</l>
     <l n="88">a on para de bottegh de prestinee.</l>
    </lg>
    <lg n="12">
     <l n="89">Fraa Sist, che a colezion, a disnà, a scenna</l>
     <l n="90">e a tucc i marenditt, che inscì ghen fuss!</l>
     <l n="91">el ris'ciava là on stomegh de balenna</l>
     <l n="92">che l'avarav sbertii i ostregh col guss,</l>
     <l n="93">adess senza appetitt e senza lenna,</l>
     <l n="94">desf de stomegh e magher come on uss</l>
     <l n="95">el deslenguava in man de fraa Zenever</l>
     <l n="96">senza on dolor de coo nè on fil de fever.</l>
    </lg>
    <lg n="13">
     <l n="97">I medegh e i zerusegh della cura,</l>
     <l n="98">avend faa i soeu rifless che, a no toccall,</l>
     <l n="99">el se inviava al babbi per vicciura,</l>
     <l n="100">e el marciava per posta a medegall,</l>
     <l n="101">han dezzis de lassagh alla natura</l>
     <l n="102">el scrupol de conscienza de coppall,</l>
     <l n="103">e se n'hin lavaa i man col streng i laver,</l>
     <l n="104">alzà i oeucc e scrusciass el coo in del baver.</l>
    </lg>
    <lg n="14">
     <l n="105">Ma Zenever, per quella cognizion</l>
     <l n="106">ch'el gh'aveva del stomegh de fraa Sist,</l>
     <l n="107">el s'eva tolt l'impegn in religion</l>
     <l n="108">de fagh vedè ai dottor che gh'han stravist.</l>
     <l n="109">Tutt stà ch'el aggradissa el primm boccon,</l>
     <l n="110">el diseva, e vuj ess on becch fottrist</l>
     <l n="111">se adree vun l'olter nol redusi in cas</l>
     <l n="112">de mangiass i sciavatt in allabras.</l>
    </lg>
    <lg n="15">
     <l n="113">E lì allon, fa sù insemma in d'on fagott</l>
     <l n="114">polver, pinol, triacch, elettuari,</l>
     <l n="115">impoll, groppitt, tollitt, mestur, decott,</l>
     <l n="116">e giò per el condutt del nezzessari!</l>
     <l n="117">E poeù mettegh al post de sti ciappott</l>
     <l n="118">di bon peccher de vin vecc, ordenari,</l>
     <l n="119">de quell però che scuffien tra de lor</l>
     <l n="120">quand fan capitol i definitor.</l>
    </lg>
    <lg n="16">
     <l n="121">E poeù a furia de broeud e geladinn,</l>
     <l n="122">de rossumad leggier e de oeuv fresch,</l>
     <l n="123">de pantrid, de pappinn e de nozzinn</l>
     <l n="124">de zinivella fritta e pan todesch,</l>
     <l n="125">te l'ha redutt a segn de sbalordinn</l>
     <l n="126">perfina l'istess Pader sant Franzesch,</l>
     <l n="127">ch'el sclamava dì e nocc: Integram horum</l>
     <l n="128">opto silvam habere juniperorum.</l>
    </lg>
    <lg n="17">
     <l n="129">Ma fin chì gh'è nagott de stravagant,</l>
     <l n="130">me dirii, perchè hin coss che al dì d'incoeu</l>
     <l n="131">senza dass a d'intendes de vess sant</l>
     <l n="132">i fan all'Ospedaa fina i pezzoeu.</l>
     <l n="133">Sì: bona! bravi! Me rallegher tant,</l>
     <l n="134">savii nanmò nagotta i mee fioeu...</l>
     <l n="135">Ma basta... sentii questa, e sappiem dì</l>
     <l n="136">se i pezzoeu en fan anch lor de quist che chì.</l>
    </lg>
    <lg n="18">
     <l n="137">Quand fraa Sist grazia al ciel l'è staa alla via</l>
     <l n="138">de fà ballà coj dent i duu polsitt,</l>
     <l n="139">Zenever saldo arent come l'ombria</l>
     <l n="140">nol fava che inzigagh tutt i petitt,</l>
     <l n="141">e gh'je scodeva tucc, fuss sansessia,</l>
     <l n="142">come fan i mamm grand coj biadeghitt,</l>
     <l n="143">savend che quell che pias nol fa descapit,</l>
     <l n="144">e che el proverbi el dis Nutrit quod sapit.</l>
    </lg>
    <lg n="19">
     <l n="145">Ma a forza de fregagh el culisseo,</l>
     <l n="146">sur sì mò che on bell dì ghe solta in ment</l>
     <l n="147">de vorè on pè de porch a scottadeo!</l>
     <l n="148">E Zenever dolz dolz e compiasent</l>
     <l n="149">el ghe respond col solet Laus Deo,</l>
     <l n="150">e poeù el corr come on matt per el convent</l>
     <l n="151">a cercà on porch de quij de quatter pè,</l>
     <l n="152">ma de quatter, sì adess! ciappa, ch'el gh'è.</l>
    </lg>
    <lg n="20">
     <l n="153">El resta suj sò duu come de strasc,</l>
     <l n="154">come in att de dà a trà a on'ispirazion,</l>
     <l n="155">poeù va in cusina, ranca on cortellasc,</l>
     <l n="156">regolzes fina al sedes el patton,</l>
     <l n="157">ciappa la straa pù curta a on cassinasc,</l>
     <l n="158">solta foss, scarpa sces, sforza on us'cion,</l>
     <l n="159">branca on bell porch per on pescioeu dedree</l>
     <l n="160">zanfeta! tajel via e scappa indree.</l>
    </lg>
    <lg n="21">
     <l n="161">I sguagn del pover porch, e quij d'on tos</l>
     <l n="162">ch'eva staa testimonni dell'azion,</l>
     <l n="163">desseden on vespee de curios</l>
     <l n="164">che van innanz indree come in fonzion;</l>
     <l n="165">intant per el paes la corr la vos,</l>
     <l n="166">e la riva all'oreggia del patron</l>
     <l n="167">ch'el sent, e el ved el cas, e el buj, e el fumma</l>
     <l n="168">come la birra che va tutta in scumma.</l>
    </lg>
    <lg n="22">
     <l n="169">E inscì cold cold de rabbia el va sul fatt</l>
     <l n="170">a cattà sant Franzesch proppi in personna,</l>
     <l n="171">e lì el comenza a scartagh giò bagatt,</l>
     <l n="172">disendegh adree robba bolgironna;</l>
     <l n="173">che ghe voeur olter che portà i zappatt,</l>
     <l n="174">el coo pelaa, el cuu biott e la coronna,</l>
     <l n="175">che predegà el degiun scoeudend a ôff</l>
     <l n="176">tutt i petitt con la reson del lôff.</l>
    </lg>
    <lg n="23">
     <l n="177">Ch'el vegniss, e el vedess che sort de spass</l>
     <l n="178">el s'eva tolt con lu vun di soeu fraa...</l>
     <l n="179">Ch'el vegniss, el vedess e el giudicass</l>
     <l n="180">se no even canaj, lader de straa...</l>
     <l n="181">De moeud che a no sfondagh tutt dò i ganass</l>
     <l n="182">gh'è vorsuu la pascienza e l'umiltaa</l>
     <l n="183">d'on sant pazzifegh come on sant Franzesch,</l>
     <l n="184">se l'eva sant Ambroeus el stava fresch!</l>
    </lg>
    <lg n="24">
     <l n="185">Ma Franzesch mansuett come on agnell</l>
     <l n="186">el ghe lassa con flemma svojà el goss,</l>
     <l n="187">el compassionna el stat del sò porscell,</l>
     <l n="188">el confessa anca lu ch'el fall l'è gross,</l>
     <l n="189">poeù el le ruzza alla porta inscì bell bell</l>
     <l n="190">promettendegh on mondo de bej coss,</l>
     <l n="191">e el se le cava infin dal brutt impacc</l>
     <l n="192">col saragh la pusterla in del mostacc.</l>
    </lg>
    <lg n="25">
     <l n="193">A on pover capp de cà che gh'ha interess</l>
     <l n="194">de conservà i provecc d'ona fameja</l>
     <l n="195">ghe lassi on poo pensà s'el ghe rincress</l>
     <l n="196">a Franzesch el trovass in sta boreja!</l>
     <l n="197">Intant, per medegà el maa ch'è suzzess</l>
     <l n="198">col pel de quell che ha avuu sta bella ideja,</l>
     <l n="199">Dio el ghe ispira de ciamà a rassegna</l>
     <l n="200">tucc i fraa tant ratton che de colmegna.</l>
    </lg>
    <lg n="26">
     <l n="201">Appenna sonaa el copp fiocchen i fraa</l>
     <l n="202">in di sal del capitol a ballocch,</l>
     <l n="203">chè quand se tratta de curiositaa</l>
     <l n="204">corraraven descolz suj articiocch.</l>
     <l n="205">Se setten: stan lì zitt, che no tran fiaa,</l>
     <l n="206">a vardà sant Franzesch che in ton pattocch</l>
     <l n="207">el ghe squaquara giò con pocch paroll</l>
     <l n="208">tutta la relazion de sto bell noll.</l>
    </lg>
    <lg n="27">
     <l n="209">Paricc a sta borlanda comenzaven</l>
     <l n="210">a ninnà per la bila el taffanari;</l>
     <l n="211">paricc, inscambi, manch fogos tremaven</l>
     <l n="212">sulla cerca del vin che l'eva in l'ari;</l>
     <l n="213">paricc d'olter pù agher mormoraven</l>
     <l n="214">e faven di giudizzi temerari,</l>
     <l n="215">quand Zenever a on tratt el sbalza in mezz</l>
     <l n="216">e el rezzita assa brutta sto bell pezz.</l>
    </lg>
    <lg n="28">
     <l n="217">Se in d'on paes cattolegh e roman</l>
     <l n="218">se stima pussee on porch che nè on fradell,</l>
     <l n="219">se la var manch la vitta d'on cristian</l>
     <l n="220">che ona strascia de gamba d'on porscell,</l>
     <l n="221">gh'avii reson, sont mì el razza de can,</l>
     <l n="222">sì, Reverendi Pader, sont mì quell,</l>
     <l n="223">tajee giò pur allegher la sentenza,</l>
     <l n="224">chè s'hoo faa el maa, faroo la penitenza.</l>
    </lg>
    <lg n="29">
     <l n="225">Ma ve avvisi però ch'el fatt che hoo faa</l>
     <l n="226">l'hoo faa per scoeud i butti de fraa Sist,</l>
     <l n="227">per dà la vitta a on pover ammalaa,</l>
     <l n="228">a on omm similitudina de Crist,</l>
     <l n="229">l'hoo faa perchè el Signor me l'ha ispiraa,</l>
     <l n="230">perchè la mia passion l'è a fann de quist,</l>
     <l n="231">chè infin m'en vanti, e che poss ben vantammen</l>
     <l n="232">se quell che hoo faa l'hoo faa ad Dei gloriam: Amen.</l>
    </lg>
    <lg n="30">
     <l n="233">Ah Zenever! Zenever! Sti reson,</l>
     <l n="234">el sclama sant Franzesch, hin bonn, hin bej,</l>
     <l n="235">varen di copp in sù di milion,</l>
     <l n="236">ma chì in terra no paghen i porscej.</l>
     <l n="237">Ora però che l'è staa faa el scarpon</l>
     <l n="238">besogna giustall sù alla bella mej,</l>
     <l n="239">e perchè mò te pias de parlà inscì</l>
     <l n="240">fa on poo giust el piasè de giustall tì.</l>
    </lg>
    <lg n="31">
     <l n="241">Fan l'ecco tucc i fraa alla provvidenza</l>
     <l n="242">e al mezz termen del Pader General,</l>
     <l n="243">e Zenever, che in punt de obbedienza</l>
     <l n="244">el corr ladin pussee d'on servizial,</l>
     <l n="245">appenna l'ha sentii la soa sentenza</l>
     <l n="246">el va a cercà el patron dell'animal,</l>
     <l n="247">e el le catta suj oeuv che l'eva adree</l>
     <l n="248">a dinn di Franzescan tant che sia assee.</l>
    </lg>
    <lg n="32">
     <l n="249">E lì allon vagh adoss saraa addrittura</l>
     <l n="250">con di argument che tacchen alla pell,</l>
     <l n="251">con di pass de vangeli e de scrittura,</l>
     <l n="252">col paragon tra Sist e tra el porscell,</l>
     <l n="253">e el sa trovagh tant ben l'infilzadura</l>
     <l n="254">che d'on torrion che l'era del castell</l>
     <l n="255">in manch d'on ave e on gloria el me deventa</l>
     <l n="256">ona torr de lasagn e de polenta.</l>
    </lg>
    <lg n="33">
     <l n="257">E Zenever ch'el ved la mudazion</l>
     <l n="258">che suzzed in quell'omm a oeucc battent,</l>
     <l n="259">el tocca via de longh de l'istess ton,</l>
     <l n="260">fin che tutt sbaguttii, tutt maccarent</l>
     <l n="261">el ghe se butta in terra in genoeuggion</l>
     <l n="262">e el le prega a aggradì e portà in convent</l>
     <l n="263">in segn de componzion vera e sincera</l>
     <l n="264">quell porscell de trè gamb tal e qual l'era.</l>
    </lg>
    <lg n="34">
     <l n="265">Zenever trionfant e glorios</l>
     <l n="266">l'entra in convent cont el porscell in spalla.</l>
     <l n="267">Ghe fan cortegg intorna i religios,</l>
     <l n="268">che in st'occasion no ghe n'è vun che calla;</l>
     <l n="269">se canta on bell tedeum a sett vos,</l>
     <l n="270">e dopo in refettori la se scialla,</l>
     <l n="271">e se sent fina i fraa pù scompiasever</l>
     <l n="272">a sbraggià a tutt sbraggià: Viva Zenever!</l>
    </lg>
    <lg n="35">
     <l n="273">Bagaj, ch'oltra a vess bravi e savi e bon,</l>
     <l n="274">sii timoraa de Dio e sii devott,</l>
     <l n="275">no lassev vegnì in coo la tentazion</l>
     <l n="276">de imità al dì d'incoeu sto fraa cercott,</l>
     <l n="277">perchè col codez de Napoleon,</l>
     <l n="278">all'articol tresent e vottantott,</l>
     <l n="279">ve costarav st'ispirazion divina</l>
     <l n="280">cinqu o des ann de ferr e la berlina.</l>
    </lg>
   </lg>
  </body>
 </text>
</TEI>