<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 112</title>
    <author>Carlo Porta</author>
   </titleStmt>
   <extent>
    <measure unit="stanza">1</measure>
    <measure unit="line">98</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-112</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 112</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 112</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Foeura de porta Luduiga on mia</l>
     <l n="2">su la sinistra in tra duu fontanin</l>
     <l n="3">e in tra dò fil de piant che ghe fa ombria</l>
     <l n="4">el gh'è on sentirolin</l>
     <l n="5">solitari, patetegh, delizios,</l>
     <l n="6">ch'el se perd a zicch zacch dent per i praa,</l>
     <l n="7">e el par apposta faa</l>
     <l n="8">per i malinconij d'on penseros.</l>
     <l n="9">Là inscì, via del piss piss</l>
     <l n="10">d'on quaj sbilz d'acqua che sbottiss di us'cioeu,</l>
     <l n="11">via d'on quaj gorghegg d'on rossignoeu,</l>
     <l n="12">o de quaj vers lontan, lontan, lontan</l>
     <l n="13">d'on manzett o d'on can,</l>
     <l n="14">no se ghe sent on ett</l>
     <l n="15">che rompa la quiett.</l>
     <l n="16">Tutt coss là inscì l'jutta la passion,</l>
     <l n="17">nè s'è nanch faa duu pass</l>
     <l n="18">tra quij acqu, tra quij piant, tra quell'ombria</l>
     <l n="19">che se sent a quattass d'on cert magon,</l>
     <l n="20">se sent a trasportass</l>
     <l n="21">d'on certo estes de malinconia</l>
     <l n="22">ch'el sgonfia i oeucc senza savè el perchè</l>
     <l n="23">e el sforza a piang, d'on piang che fa piasè.</l>
     <l n="24">Appunt in de sto stat de scoldament</l>
     <l n="25">seva jer soll solett su sta stradella;</l>
     <l n="26">gh'aveva el Tass sott sella</l>
     <l n="27">e i soeu desgrazzi in ment,</l>
     <l n="28">quand tutt on tratt, dove pù scur e fosch</l>
     <l n="29">e pù suturno per el folt di ramm</l>
     <l n="30">fan i arbor on bosch,</l>
     <l n="31">me senti a succudì</l>
     <l n="32">da on strepet improvvis in di fojamm.</l>
     <l n="33">Me se scuriss el dì:</l>
     <l n="34">me traballa la terra sott i pee,</l>
     <l n="35">starluscia, donda i piant, scolti on lument</l>
     <l n="36">sord sord, tegnuu tegnuu, come d'on vent</l>
     <l n="37">che brontolla s'cincaa tra i filidur,</l>
     <l n="38">come el lument di mort e di pagur.</l>
     <l n="39">E vedi a spontà sù, Gesus Maria!</l>
     <l n="40">tra i roved e i fojasc</l>
     <l n="41">longa longa un'ombria</l>
     <l n="42">che me varda e me slonga incontra i brasc.</l>
     <l n="43">Foo per scappà... foo per sgarì... no poss,</l>
     <l n="44">me se instecchiss i pee, voo in convulsion,</l>
     <l n="45">e el pocch fiaa di polmon</l>
     <l n="46">el rantega e el se sperd dent per el goss.</l>
     <l n="47">I pols, i laver, i palper, i dent,</l>
     <l n="48">i massell, i naris</l>
     <l n="49">solten, batten, hin tucc in moviment;</l>
     <l n="50">già brancolli... già svegni.. borli giò...</l>
     <l n="51">e in quella che biccocchi on ton de vos</l>
     <l n="52">affabel e pietos</l>
     <l n="53">el me rinfranca in suj dò gamb anmò:</l>
     <l n="54">Spiret, Carlo, el me dis...</l>
     <l n="55">coracc sont on tò amis</l>
     <l n="56">vardem, cognossem... Sont on galantomm.</l>
     <l n="57">Sbaratti i oeucc... i fissi in quell'ombria</l>
     <l n="58">e no l'è pù on'ombria, ma l'è on bell omm</l>
     <l n="59">d'oss, de carna, de pell</l>
     <l n="60">che me varda in d'on att de cortesia</l>
     <l n="61">e el sporg el volt vers mì</l>
     <l n="62">come sarant a dì...</l>
     <l n="63">E inscì mò adess? sont quell o no sont quell?</l>
     <l n="64">L'è avolt, compless, ben faa della persona,</l>
     <l n="65">magher puttost che grass,</l>
     <l n="66">l'ha el front quadraa, spazios,</l>
     <l n="67">arcaa, distint i zij:</l>
     <l n="68">barba baffi cavij</l>
     <l n="69">taccaa insemm, folt e bisc, tra el scur e el biond,</l>
     <l n="70">oeucc viv, celest, redond,</l>
     <l n="71">sguard postaa, penseros,</l>
     <l n="72">pell bianca, nas grandott, laver suttil,</l>
     <l n="73">bocca larga; dò fil</l>
     <l n="74">de dent piccol e spess, candid, uguaj,</l>
     <l n="75">barbozz sporgent in foeura,</l>
     <l n="76">manegh, corpett, goriglia alla spagnoeura...</l>
     <l n="77">Dio chi vedi mì,.. Saravel mai...</l>
     <l n="78">saravel mai, dighi tremant, el Tass...?</l>
     <l n="79">E lu ceros, fasend i dò foppell</l>
     <l n="80">in mezz ai dò ganass,</l>
     <l n="81">Sì, el me respond, Carlin, sont proppi quell!</l>
     <l n="82">A sto gran nomm me butti in genoeuggion</l>
     <l n="83">per adorall de coeur, per ringraziall</l>
     <l n="84">de tanta degnazion...</l>
     <l n="85">Lu, sclammi, on poetton de quella sort,</l>
     <l n="86">l'onor di Italian,</l>
     <l n="87">toeuss st'incomed per mì, lassà i soeu mort</l>
     <l n="88">per vegnì chì in persona</l>
     <l n="89">a parlà cont on tangher de Milan?...</l>
     <l n="90">Ma andov'eela... sur Tass quella corona...</l>
     <l n="91">che ghe stava inscì ben su quella front...?</l>
     <l n="92">Ah... Carlo, el me respond,</l>
     <l n="93">cavand sù daj polmon</l>
     <l n="94">on sospiron patetegh e profond,</l>
     <l n="95">Ah Carlo, la corona desgraziada</l>
     <l n="96">no la gh'è pù per mì, chè on tal Manzon,</l>
     <l n="97">on tal Ermes Viscont...</l>
     <l n="98">me l'han tolta del coo, me l'han strasciada!</l>
    </lg>
   </lg>
  </body>
 </text>
</TEI>