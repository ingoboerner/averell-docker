<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 87</title>
    <author>Carlo Porta</author>
   </titleStmt>
   <extent>
    <measure unit="stanza">53</measure>
    <measure unit="line">212</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-87</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 87</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 87</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Che sogn, che sogn d'Egitt! che sogn del Lella!</l>
     <l n="2">Vision, vision real, patenta e vera;</l>
     <l n="3">s'è faa dent in del ciel ona scorlera</l>
     <l n="4">e hoo vist on bott sta pocca bagattella!</l>
    </lg>
    <lg n="2">
     <l n="5">On salon longh on mii tutt d'or massizz,</l>
     <l n="6">on bell trono in del mezz de diamant,</l>
     <l n="7">con sù madamm Luzzina in guard'infant,</l>
     <l n="8">diademma, toppè, scuffion de pizz.</l>
    </lg>
    <lg n="3">
     <l n="9">La gh'eva el scettro in man, del pè on pavon,</l>
     <l n="10">de fianch de zà e de là dò fil piegaa</l>
     <l n="11">de taborè d'argent, con sù settaa</l>
     <l n="12">Dej e Deess, vestii a la gran façon.</l>
    </lg>
    <lg n="4">
     <l n="13">Vener la fava on spicch proppi di soeu,</l>
     <l n="14">col cappellin montaa a la Bolivar,</l>
     <l n="15">vestina e camisoeu curtitt e rar</l>
     <l n="16">e i sò pellegattinn pettaa al poggioeu.</l>
    </lg>
    <lg n="5">
     <l n="17">Minerva in andrienn con cera brusca</l>
     <l n="18">l'eva astratta in su l'orden del componn,</l>
     <l n="19">cont in man quell'usell, simbol di donn,</l>
     <l n="20">scrusciaa sul dizionari de la Crusca.</l>
    </lg>
    <lg n="6">
     <l n="21">Apoll come on Oblatt in gran zimara</l>
     <l n="22">el se spassava via a improvvisà</l>
     <l n="23">sott vos, su l'aria del Baruk-Abà,</l>
     <l n="24">strusand dent con la frusta in la ghittara.</l>
    </lg>
    <lg n="7">
     <l n="25">Ganimed stinch e drizz come on palett,</l>
     <l n="26">cont el cuu in foeura e fassaa sù in di fianch,</l>
     <l n="27">el trava locch i donn coj colzon bianch</l>
     <l n="28">e duu fior de coturni del Ronchett.</l>
    </lg>
    <lg n="8">
     <l n="29">Marte toeuss di fadigh, sgennaa di caj,</l>
     <l n="30">pien de ferr e de azzal denanz, dedree,</l>
     <l n="31">el pareva ona cassa de danee</l>
     <l n="32">collogada dessora a duu strivaj.</l>
    </lg>
    <lg n="9">
     <l n="33">Bacch, quell bon fasorott, in vesta e cappa,</l>
     <l n="34">col sò coo ingarbiaa dent in di frasch,</l>
     <l n="35">el dormiva poggiaa sul coll d'on fiasch,</l>
     <l n="36">come ona guardia Svizzera del Pappa.</l>
    </lg>
    <lg n="10">
     <l n="37">Flora, Cerer, Pomona, tutt trè arent,</l>
     <l n="38">in bust e socca e cappellin de paja,</l>
     <l n="39">tiraven giò del birbo e del canaja</l>
     <l n="40">a campann doppi contra el re di vent;</l>
    </lg>
    <lg n="11">
     <l n="41">e lu, tirato come on candiree,</l>
     <l n="42">cont ona faccia de pappon de gess,</l>
     <l n="43">el pareva a quij donn ch'el respondess:</l>
     <l n="44">Savii coss'hii de fà? boffemm dedree.</l>
    </lg>
    <lg n="12">
     <l n="45">Infin per toeulla curta e vegnì a nun,</l>
     <l n="46">gh'eva tucc i Dej fin, tucc i ordenari,</l>
     <l n="47">de moeud che a riscontraj col dizionari</l>
     <l n="48">se sarav vist che no en callava vun.</l>
    </lg>
    <lg n="13">
     <l n="49">La soleta lusnada, el solet tron</l>
     <l n="50">je trà tucc locch com'è de consuett;</l>
     <l n="51">se fa silenzi, no se sent on ett,</l>
     <l n="52">e se alza sù in pee madamm Giunon.</l>
    </lg>
    <lg n="14">
     <l n="53">Messieurs e Dames, la comenza, savoir</l>
     <l n="54">che v'hoo faa incomodà col mè perchè,</l>
     <l n="55">chè vorrev da vujolter on piasé,</l>
     <l n="56">ona finezza che me sa de car.</l>
    </lg>
    <lg n="15">
     <l n="57">La contessina litta de Milan</l>
     <l n="58">l'è lì per mett al mond on bell Duchin:</l>
     <l n="59">inscì gh'è scritt sul liber del destin,</l>
     <l n="60">se no l'ha leggiuu maa el mè cappellan.</l>
    </lg>
    <lg n="16">
     <l n="61">Ceci vrai, come già el sarà verissim,</l>
     <l n="62">mì no mancaroo franch del mè dover;</l>
     <l n="63">se corri meneman per i porter,</l>
     <l n="64">figurass per on Duca ezzellentissim!</l>
    </lg>
    <lg n="17">
     <l n="65">Ma trattandes però d'on'occasion</l>
     <l n="66">strasordenaria come questa chì,</l>
     <l n="67">j'aurai plaisir de mennà giò con mì</l>
     <l n="68">on cortegg, me capii, degn de Giunon;</l>
    </lg>
    <lg n="18">
     <l n="69">vorrev che tutt i mas'c in borsa e ciod,</l>
     <l n="70">e i donn in andrienn, gioj e mantò,</l>
     <l n="71">vegnissen al battesim del poppò;</l>
     <l n="72">che già no mancarà quaj coss de god.</l>
    </lg>
    <lg n="19">
     <l n="73">A sta proposta quell desgarbadon</l>
     <l n="74">de Pluton, tutt vestii de vellù negher,</l>
     <l n="75">el ghe volta el forell e el dis: allegher!</l>
     <l n="76">e el fà per andà foeura di mincion.</l>
    </lg>
    <lg n="20">
     <l n="77">I trè Grazzi, che hin tutt de Casa Litta,</l>
     <l n="78">ghe traversen el pass per tegnill dent,</l>
     <l n="79">e lu, traccheta, el sbusa el paviment,</l>
     <l n="80">e fourt, debass, allon, pesc che nè in slitta.</l>
    </lg>
    <lg n="21">
     <l n="81">Intrattant on tremendo cattabuj</l>
     <l n="82">el trà sott sora tutta la brigada:</l>
     <l n="83">Nun battesem? esclamen, che cinada!</l>
     <l n="84">Nun coj stoll e coj cott?... Aala traa on buj!</l>
    </lg>
    <lg n="22">
     <l n="85">Nun debass mes'ciaa sù cont i prevost,</l>
     <l n="86">coj canonegh e i pret a fagh legria?</l>
     <l n="87">In pagament de quella cortesia</l>
     <l n="88">che n'han faa col grattann tutt el fatt nost?</l>
    </lg>
    <lg n="23">
     <l n="89">L'eva lì lì per rompes l'udienza,</l>
     <l n="90">quand monta in pee del scagn madamm Minerva,</l>
     <l n="91">e lì allon, citto tucc, citto che derva</l>
     <l n="92">el bocchin de giulepp madamm Sapienza.</l>
    </lg>
    <lg n="24">
     <l n="93">Cossa l'è sto smargess, sia malarbett!</l>
     <l n="94">la dis cont ona vos de cardeghee,</l>
     <l n="95">v'aala forsi invidaa a scenna d'Atree</l>
     <l n="96">a invidav a Cà Litta a toeù i sorbett?</l>
    </lg>
    <lg n="25">
     <l n="97">Malarbetti sonaj! Mì che sont mì,</l>
     <l n="98">fioeura de la crappa del patron,</l>
     <l n="99">gh'hoo tanta botta, tante pretension,</l>
     <l n="100">no voo debass magara tutt i dì?</l>
    </lg>
    <lg n="26">
     <l n="101">E inscì mò, se semm Dej del temp di Gregh,</l>
     <l n="102">n'han fors traa abbass del tutt al dì d'incoeu?</l>
     <l n="103">Insègnen minga a cred forsi ai fioeu</l>
     <l n="104">squas pussee a nun che a chi n'ha tolt l'impiegh?</l>
    </lg>
    <lg n="27">
     <l n="105">E mì no corri giò per tutt i fraa</l>
     <l n="106">fina a avegh la bontaa de lassamm mett</l>
     <l n="107">con la mia brava faccia in suj vignett</l>
     <l n="108">e el mè lorocch dessora a i tês stampaa?</l>
    </lg>
    <lg n="28">
     <l n="109">Domandi mì, gh'è baccol a Pavia,</l>
     <l n="110">che se dottora, che se fa ingegnee,</l>
     <l n="111">che no me tiren subet per i pee?</l>
     <l n="112">Mì ghe patissi?, malarbetto sia!</l>
    </lg>
    <lg n="29">
     <l n="113">Chì la finiss, e mastegand cadenn,</l>
     <l n="114">trand zipria de per tutt, la se le molla;</l>
     <l n="115">allora Apoll el ciamma la parolla,</l>
     <l n="116">e el le ferma intrattant per l'andrienn:</l>
    </lg>
    <lg n="30">
     <l n="117">Madamm Minerva, el dis, la gh'ha reson,</l>
     <l n="118">e minga vuna, la ghe n'ha cinquanta;</l>
     <l n="119">e mì sont minga vun de quij che canta</l>
     <l n="120">per ogni razza de fedel mincion?</l>
    </lg>
    <lg n="31">
     <l n="121">No me tocca de andà tutt i dì in strusa</l>
     <l n="122">a intonà ghittaritt, zanforgn e flutt?</l>
     <l n="123">Me lassen god in pas mezz on minutt</l>
     <l n="124">tanti accademegh de la zucca busa?</l>
    </lg>
    <lg n="32">
     <l n="125">No me tocca, domà articol sonitt,</l>
     <l n="126">de fann giò di miee de million?</l>
     <l n="127">E per quest me ritiri, foo el lizon,</l>
     <l n="128">me lamenti, pajasci marcaditt?</l>
    </lg>
    <lg n="33">
     <l n="129">E Marte, quell belee d'on general,</l>
     <l n="130">eel minga in ball anch lu tutt quant el dì,</l>
     <l n="131">no ghe tocca di voeult, tant come mì,</l>
     <l n="132">de stà sott a la mitria e al puvial?</l>
    </lg>
    <lg n="34">
     <l n="133">E Esculappi, quell scimma de dottor,</l>
     <l n="134">nol serv debass de insegna ai spezziarij,</l>
     <l n="135">tal e qual fan servì per i ostarij</l>
     <l n="136">e per i bettol i sò sant de lor?</l>
    </lg>
    <lg n="35">
     <l n="137">A duu squarc d'eloquenza de sta razza</l>
     <l n="138">se quietten i spiret: S'ciavo suo,</l>
     <l n="139">responden tucc, et cum spiritu tuo;</l>
     <l n="140">viva Luzzina — fortunaa el Tirazza!</l>
    </lg>
    <lg n="36">
     <l n="141">Adess tucc i discors hin quij de andà:</l>
     <l n="142">di vestii, di etichett, di zerimonni,</l>
     <l n="143">del Duchin che ha de nass, del Duca antonni,</l>
     <l n="144">di sorbitt, di bombon de gajoffà.</l>
    </lg>
    <lg n="37">
     <l n="145">Tucc voeuren fà quajcoss per quell bambin;</l>
     <l n="146">Minerva la voeur vess lee la madrina,</l>
     <l n="147">mettegh lee in bocca el saa de la dottrina,</l>
     <l n="148">ricamagh coj sò man fina el scuffin.</l>
    </lg>
    <lg n="38">
     <l n="149">Apoll el voeur cantagh la falanana,</l>
     <l n="150">quand el gh'abbia besogn de indormentass,</l>
     <l n="151">i tre Grazzi ninnall, portall a spass,</l>
     <l n="152">Igea mantegnigh la baila sana.</l>
    </lg>
    <lg n="39">
     <l n="153">Marte el voeur dagh la forza e Bacco el brio,</l>
     <l n="154">Vener el mostaccioeu de la mammin,</l>
     <l n="155">Amor quij vergnarij, quell fà gognin</l>
     <l n="156">ch'han de robbà i basitt al Duca Zio.</l>
    </lg>
    <lg n="40">
     <l n="157">Dighi nagott i Mûs, fan on tarlesch</l>
     <l n="158">che paren minga noeuv, ma on centenee;</l>
     <l n="159">hin fina rivaa a dì che a sant Michee</l>
     <l n="160">toeuven cà sul Liron de sant Franzesch.</l>
    </lg>
    <lg n="41">
     <l n="161">Credeva che tutt coss finiss chì inscì,</l>
     <l n="162">che on'oltra potentissima tronada</l>
     <l n="163">l'avess de licenzià quella brigada</l>
     <l n="164">e mì restass in libertaa anca mì;</l>
    </lg>
    <lg n="42">
     <l n="165">quand, sissignori, che madamm Giunon</l>
     <l n="166">l'alza ona spanna i zij e la me petta</l>
     <l n="167">on'oggiada d'Ix, Ipsillon e Zetta</l>
     <l n="168">de fà andà on classicista in convulsion.</l>
    </lg>
    <lg n="43">
     <l n="169">E la me dis: Coss'è sta petulanza</l>
     <l n="170">de spionà i fatte nost, brutto linoeucc?</l>
     <l n="171">Tiret indree del pass, bassa quij oeucc,</l>
     <l n="172">che dessadess te insegni la creanza!</l>
    </lg>
    <lg n="44">
     <l n="173">Allon presto! respond, dì chi te see?</l>
     <l n="174">Set Arcad, set Intrepid, Intronaa,</l>
     <l n="175">Umid, Concord, Ombros, Infarinaa?</l>
     <l n="176">Foeura i manegh, andemm, mostra i palpee.</l>
    </lg>
    <lg n="45">
     <l n="177">Mì che sont minga vun, grazia al Signor,</l>
     <l n="178">che gh'abbia sudizion di Dej de baja,</l>
     <l n="179">che soo come va tolta la canaja,</l>
     <l n="180">ghe rispondi anca mì de sto tenor:</l>
    </lg>
    <lg n="46">
     <l n="181">Cossa te dêt d'intend, veggia pelada,</l>
     <l n="182">marcanaggia priora di sabett!</l>
     <l n="183">che ghe sia de besogn de toeù el begliett</l>
     <l n="184">per vegnì chì a vedè ona pajasciada?</l>
    </lg>
    <lg n="47">
     <l n="185">Pajasciada! la sclama... Sì signora,</l>
     <l n="186">sì pajasciada, ghe rispondi mì,</l>
     <l n="187">pajasciada, l'hoo ditt, gh'el torni a dì;</l>
     <l n="188">e el sarav mej fornilla che l'è vora.</l>
    </lg>
    <lg n="48">
     <l n="189">Credii che la Cà Litta abbia besogn</l>
     <l n="190">di voster protezion, di vost regaj?</l>
     <l n="191">Car i mee sciori, com'hin mai sonaj</l>
     <l n="192">a mettess in del coo sta sorr de sogn!</l>
    </lg>
    <lg n="49">
     <l n="193">i litta hin ricch, sfondaa in di million,</l>
     <l n="194">pien fina ai oeucc de titol e de onor,</l>
     <l n="195">nobil, de nobiltaa che han quistaa lor</l>
     <l n="196">e che san mantegniss cont i soeu azion.</l>
    </lg>
    <lg n="50">
     <l n="197">El Duchin che ha de nass l'è già in bonn man,</l>
     <l n="198">chè on fioeu d'ona Cà come l'è questa</l>
     <l n="199">el ghe n'ha della gent che ghe fa festa,</l>
     <l n="200">senza rompegh el coo col vost baccan.</l>
    </lg>
    <lg n="51">
     <l n="201">Cossa vorii insegnagh violter Dej?</l>
     <l n="202">Forsi i voster virtù? me cojonee?</l>
     <l n="203">Vorrissev tirann foeura on bell belee,</l>
     <l n="204">el vorrav imparann propri de bej!</l>
    </lg>
    <lg n="52">
     <l n="205">Vorii insomma on parer de galantomm,</l>
     <l n="206">fee a mè moeud, stee on poo foeura di mincion;</l>
     <l n="207">se de nò, se ve veden sul Liron,</l>
     <l n="208">minga sorbitt, ve voeur toccà di pomm!</l>
    </lg>
    <lg n="53">
     <l n="209">Segond el solet di vision, me vedi</l>
     <l n="210">tutt i Dej contra mì; dà la lusnada;</l>
     <l n="211">se sent anmò la solita tronada</l>
     <l n="212">e anch mì segond el solit me dessedi.</l>
    </lg>
   </lg>
  </body>
 </text>
</TEI>