<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 14</title>
    <author>Carlo Porta</author>
   </titleStmt>
   <extent>
    <measure unit="stanza">9</measure>
    <measure unit="line">54</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-14</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 14</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 14</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">L'è on gran chè in stoo mondasc, se gh'è quaj coss,</l>
     <l n="2">che nol dà in genni, al par che per dispett</l>
     <l n="3">in pù part di occasion el ne borla adoss,</l>
     <l n="4">che 'l ne staga a curà cont el forchett,</l>
     <l n="5">istess de quand se gh'ha ona piaga a on dit,</l>
     <l n="6">che ghe se tocca dent in tutt i sit.</l>
    </lg>
    <lg n="2">
     <l n="7">Sentii stoo fatt, o Sciori, e giudichee,</l>
     <l n="8">se noo l'è vera quell ch'hoo ditt dessora.</l>
     <l n="9">A ona miee d'on tenciô, giust l'ann indree,</l>
     <l n="10">vuna de mezza etaa, e puttost sciora,</l>
     <l n="11">gh'è entraa i scrupol in coo d'ona manera,</l>
     <l n="12">che 'l pareva impossibil a vess vera.</l>
    </lg>
    <lg n="3">
     <l n="13">Dopo tanti remedi, che s'è usaa</l>
     <l n="14">per toeugh foeura del coo sti opinion,</l>
     <l n="15">el medegh alla fin el gh'ha ordenaa</l>
     <l n="16">de stà in bagn tutti i dì duu, o trii quart bon.</l>
     <l n="17">Ma i maa s'hin de mazzucch, s'ha pari a dì,</l>
     <l n="18">s'ha pari a fà, che noo se pon guarì.</l>
    </lg>
    <lg n="4">
     <l n="19">Ma al tandemm d'eseguì sta gran rizetta,</l>
     <l n="20">noo la se dava pas, che a tutt i stee</l>
     <l n="21">le credeva on peccaa, che criass vendetta</l>
     <l n="22">quell de vedess lì biotta anch deperlee.</l>
     <l n="23">Ma alla fin cont di bon suggeriment,</l>
     <l n="24">anch stoo peccaa ghe l'han tolt foeu de ment.</l>
    </lg>
    <lg n="5">
     <l n="25">Pur con tutt quest, gelosa fin di mur,</l>
     <l n="26">la correva a sarà fenestra, e uss</l>
     <l n="27">stoppand con della borra i filidur,</l>
     <l n="28">perchè nanch on fil d'aria no ghe fuss,</l>
     <l n="29">per pagura, che anch quell le rinfacciass</l>
     <l n="30">d'avella vista tal, e qual se nass.</l>
    </lg>
    <lg n="6">
     <l n="31">On dì gh'era impedii tant la bottia,</l>
     <l n="32">che per disimpegnala s'è dovuu</l>
     <l n="33">ciappà on seggion de slanz, e portall via</l>
     <l n="34">in d'on loeugh foeu di pee de no ess veduu,</l>
     <l n="35">e per ess on loeugh franch in cas d'on dagn,</l>
     <l n="36">te l'han pondaa in del camarin di bagn.</l>
    </lg>
    <lg n="7">
     <l n="37">L'era tenciura negra; e la miee,</l>
     <l n="38">senza savè nagott, la va in la stanza</l>
     <l n="39">coi oeucc modest, che guarden domà i pee,</l>
     <l n="40">e dopo vè faa tutt segond l'usanza,</l>
     <l n="41">credend d'andà in di bagn, sta creatura,</l>
     <l n="42">inscambi la s'è missa in la tenciura.</l>
    </lg>
    <lg n="8">
     <l n="43">I vapor, che s'è alzaa nel rugà in fond,</l>
     <l n="44">l'han offesa de moeud da dass de butt</l>
     <l n="45">(puttost che andà in silenzi all'olter mond)</l>
     <l n="46">a sbragià a forta vos: Ajutt, ajutt.</l>
     <l n="47">Lì coren i garzon, e in d'on moment</l>
     <l n="48">rompen la saradura, e van de dent.</l>
    </lg>
    <lg n="9">
     <l n="49">De slanz la troeuven foeura del seggion</l>
     <l n="50">bella, e negra denanz a sò marì,</l>
     <l n="51">che in mezz a sto gran cas de compassion</l>
     <l n="52">el rideva anca lù, pensand che inscì,</l>
     <l n="53">quella, che nanch on did voreva mostrà,</l>
     <l n="54">l'ha dovuu stà lì biotta a fass lavà.</l>
    </lg>
   </lg>
  </body>
 </text>
</TEI>