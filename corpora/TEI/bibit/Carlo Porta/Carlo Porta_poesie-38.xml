<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - 38</title>
    <author>Carlo Porta</author>
   </titleStmt>
   <extent>
    <measure unit="stanza">60</measure>
    <measure unit="line">480</measure>
   </extent>
   <publicationStmt>
    <publisher>UNED University</publisher>
    <idno>Carlo Porta_poesie-38</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - 38</title>
     <author>Carlo Porta</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - 38</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Quand se nass deslippaa, Lustrissem scior,</l>
     <l n="2">l'è inutel toeuss el coeur, chè l'è tuttuna,</l>
     <l n="3">no gh'è pù nè fadigh nè pont d'onor</l>
     <l n="4">che poda mett in cas de fà fortuna.</l>
     <l n="5">Vegnen adoss i bott de traditor,</l>
     <l n="6">nè s'ha nanca fornii de toeunn sù vuna,</l>
     <l n="7">che in manch de quella ghe s'en tacca adree</l>
     <l n="8">sett, vott come ona salva de mortee.</l>
    </lg>
    <lg n="2">
     <l n="9">Mì che pari nassuu in de quell moment</l>
     <l n="10">ch'el Signor l'ha creaa i pù gran travaj,</l>
     <l n="11">come sarav a dì el dolor de dent</l>
     <l n="12">e quell caro sur Lella per strappaj,</l>
     <l n="13">hoo già provaa ai mee dì tanti azzident</l>
     <l n="14">che ghe vorrav on secol a cuntaj,</l>
     <l n="15">de moeud che no me specci a fornì l'ascia</l>
     <l n="16">che on quaj copp in sul coo che me spettascia.</l>
    </lg>
    <lg n="3">
     <l n="17">Vussustrissema el sa se mì sont vun</l>
     <l n="18">de quij che van in volta a fa quarell,</l>
     <l n="19">chè grazia ai pover mort no gh'è nessun</l>
     <l n="20">che pò cusamm d'avegh storgiuu on cavell;</l>
     <l n="21">anzi, quand gh'è di rogn tra quajghedun,</l>
     <l n="22">regola ginerala ficchi el vell,</l>
     <l n="23">chè no vuj minga per on gust de ciall</l>
     <l n="24">andà in peltrera o toeù sù el reff in fall.</l>
    </lg>
    <lg n="4">
     <l n="25">Eppur con tutt el mè fà de cojon,</l>
     <l n="26">col mè bon pè de pombi e l'arà drizz,</l>
     <l n="27">giust perchè sont nassuu in quel dì birbon</l>
     <l n="28">ogni bott borli dent in quaj pastizz;</l>
     <l n="29">e poeù, senza stà chì a fà tant reson,</l>
     <l n="30">se Vussustrissem el gh'ha flemma on sgrizz</l>
     <l n="31">gh'en cunti voeuna che m'è occors adess,</l>
     <l n="32">ch'el le farà restà proppi de gess.</l>
    </lg>
    <lg n="5">
     <l n="33">Quand per vedè el Prometti trii mes fa</l>
     <l n="34">el correva alla Scara tutt Milan</l>
     <l n="35">e vegneven giò a tròpp de là e da scià</l>
     <l n="36">i forastee de tante mia lontan,</l>
     <l n="37">tant che per ciappà post boeugnava ess là</l>
     <l n="38">col disnà mezz in gora e mezz in man,</l>
     <l n="39">vedend tutta sta truscia e sto spuell</l>
     <l n="40">me sont ressolt anch mì de andà a vedell.</l>
    </lg>
    <lg n="6">
     <l n="41">Oltra el rest me premeva, a dì el coeur ciar,</l>
     <l n="42">de sattisfà in quaj moeud anca la donna,</l>
     <l n="43">che dopo quell scappusc col paracar</l>
     <l n="44">l'ha miss giò el coo davvera e la dragonna.</l>
     <l n="45">Poverascia, anca lee la gh'eva car</l>
     <l n="46">d'andà a vedè on vesin della soa nonna,</l>
     <l n="47">che l'è quell che vestii come on pollin</l>
     <l n="48">l'andava a beccà sù el primm ballarin.</l>
    </lg>
    <lg n="7">
     <l n="49">Intrattanta el bell dì de tutt i sant,</l>
     <l n="50">dopo i dottrinn invers l'ora di trè,</l>
     <l n="51">ciappi la donna in aria de marciant,</l>
     <l n="52">e content tutt e duu come duu re</l>
     <l n="53">se inviem alla Scara ben d'incant</l>
     <l n="54">e là se postem per i primm del pè</l>
     <l n="55">della porta sarada del lobbion</l>
     <l n="56">coi noster bravo cuu pondaa all'us'cion.</l>
    </lg>
    <lg n="8">
     <l n="57">Passa i trè, passa i quatter, i cinqu'or</l>
     <l n="58">se impieniss de personn tutt el pasquee,</l>
     <l n="59">chi mangia, chi gingina, chi descor,</l>
     <l n="60">chi ziffolla, chi rid, chi fa el scocchee,</l>
     <l n="61">chi se scolda la pissa e fa sussor</l>
     <l n="62">a contra di impresari del soree,</l>
     <l n="63">che goden i soeu comed e fan grassa,</l>
     <l n="64">e no gh'han nanca el pubblegh per la cassa.</l>
    </lg>
    <lg n="9">
     <l n="65">Ma a furia de speccià poeù finalment</l>
     <l n="66">solten voltra anca lor sti lizonon,</l>
     <l n="67">che in mezz ai urla e ai fis'c plazidament</l>
     <l n="68">se derven la calchera coj button,</l>
     <l n="69">e quand me riven lì ben ben d'arent</l>
     <l n="70">quell denanz cont i ciav e col lampion</l>
     <l n="71">con tutta grazia el me sgombetta el venter</l>
     <l n="72">e el me dis: Allon, fourt! s'emm d'andà denter.</l>
    </lg>
    <lg n="10">
     <l n="73">Mì però tant e tant tegneva dur,</l>
     <l n="74">ma intrà che l'eva l'us'c d'on'anta solla</l>
     <l n="75">de derviss in canton attacch al mur,</l>
     <l n="76">e intrà che in del derviss la cress la folla,</l>
     <l n="77">zonfeta! tutta a on bott me tran là al scur</l>
     <l n="78">a giugà appos all'anta al tira molla</l>
     <l n="79">tant che s'ciavo miee, s'ciavo primm post,</l>
     <l n="80">ona grazia del ciel l'è a salvà i cost.</l>
    </lg>
    <lg n="11">
     <l n="81">Ma ch'el varda, Lustrissem, s'el par vera</l>
     <l n="82">che m'abba da suzzed tuss coss a mì,</l>
     <l n="83">eppur questa l'è anmò la pù leggiera,</l>
     <l n="84">com'el sentirà adess s'el voeur sentì.</l>
     <l n="85">Appenna liberaa de capponera</l>
     <l n="86">vardi intorna per tutt de chì e de lì</l>
     <l n="87">per cercà Barborin, ma dess! descor,</l>
     <l n="88">l'è inutel! dove l'è, le sa el Signor.</l>
    </lg>
    <lg n="12">
     <l n="89">Barborin senza mì, senza danee</l>
     <l n="90">senza on can che tampocch le cognossess,</l>
     <l n="91">l'eva sù a mitaa scara de per lee</l>
     <l n="92">senza savè in che mond la se fudess.</l>
     <l n="93">No la podeva andà nè innanz nè indree,</l>
     <l n="94">perchè per andà innanz ghe va del pess,</l>
     <l n="95">e per tornà indree solla, a quij or là,</l>
     <l n="96">ghe va manch carna indoss che no la gh'ha.</l>
    </lg>
    <lg n="13">
     <l n="97">Basta, voo sù anca mì alla fenitiva,</l>
     <l n="98">se incontrem, se demm part di nost desgrazzi,</l>
     <l n="99">femm rid on poo ai nost spall la gent che riva,</l>
     <l n="100">e poeù marcem innanz, paghem el dazzi,</l>
     <l n="101">e a vedè, quand se dis! rivem a piva</l>
     <l n="102">de trovà tant e tant assee de spazzi</l>
     <l n="103">de settass giò tutt duu in loeugh competent,</l>
     <l n="104">on poo cusii segur, ma almanca arent.</l>
    </lg>
    <lg n="14">
     <l n="105">Lì intrattant che la gent, coj ziffolin,</l>
     <l n="106">col pestà, col sonee, se spassen via,</l>
     <l n="107">se comenza a smorbià, a taccà ballin</l>
     <l n="108">con quij ch'è pussee arent de cottaria.</l>
     <l n="109">Oh chì lassa fà a lee la Barborin,</l>
     <l n="110">che, minga per dì a dì che la sia mia,</l>
     <l n="111">ma intrà che l'è buffona anca de sort,</l>
     <l n="112">l'è inutel già: la farav rid i mort.</l>
    </lg>
    <lg n="15">
     <l n="113">Besognava sentilla sta mattocca</l>
     <l n="114">in temp dell'opra per crepà del rid.</l>
     <l n="115">La n'ha ditt sù pur anch de quella pocca!</l>
     <l n="116">Tra i olter n'ha ditt voeuna tant polid</l>
     <l n="117">contra de quell spettacol de quell'occa</l>
     <l n="118">cha canta inscì de sbergna e inscì inivid,</l>
     <l n="119">ch'anch che la fuss la prima ballarinna</l>
     <l n="120">per tutta sira se n'è faa toninna.</l>
    </lg>
    <lg n="16">
     <l n="121">Sè! tutta sira on corno, chè per mì</l>
     <l n="122">fornissen tucc i spass tutt a ona sort</l>
     <l n="123">anzi quand rivi a god in pas on dì</l>
     <l n="124">l'è el ver mejorament del punt de mort,</l>
     <l n="125">ch'el voeur dì che l'è in brusa de sbottì</l>
     <l n="126">on malann col segond de contrafort,</l>
     <l n="127">e on terz de foeudra, e on quart de guarnizion,</l>
     <l n="128">come m'è giust suzzess in st'occasion.</l>
    </lg>
    <lg n="17">
     <l n="129">Deffatt dopo sto rid strasordenari,</l>
     <l n="130">quand sul pù bon del ball m'era duvis</l>
     <l n="131">de vess anch mì coj niver sù per l'ari,</l>
     <l n="132">e de vedè a andà a spass in paradis</l>
     <l n="133">tucc i sant in di soeu reliquiari</l>
     <l n="134">coj lumitt pizz intorna alla cornis,</l>
     <l n="135">tutt a on tratt Barborin la trà sù on sguagn</l>
     <l n="136">tant guzz e fort ch'hoo mai sentuu el compagn.</l>
    </lg>
    <lg n="18">
     <l n="137">Ch'eel, che no eel, l'è che on despresios</l>
     <l n="138">el te gh'aveva refilaa dedree</l>
     <l n="139">proppi a cuu biott on pezzigon rabbios.</l>
     <l n="140">Mì allora, sanguanon, me volti indree,</l>
     <l n="141">e con duu oeucc de brasca e besios</l>
     <l n="142">vardi in motria a on pomper e a on lampedee</l>
     <l n="143">disend: Per Cristo, vorrev anch cognoss</l>
     <l n="144">quell'asen porch che fa sta sort de coss!</l>
    </lg>
    <lg n="19">
     <l n="145">Paricc col lampedee fan d'Indian,</l>
     <l n="146">ma el soldaa se le scolda in sul moment,</l>
     <l n="147">el me dà on pugn e el dis: Tasi là can,</l>
     <l n="148">che te fotto in platea, saprament!</l>
     <l n="149">Mì che sont pesc d'on azzalin bressan</l>
     <l n="150">che tacchi foeugh appenna strusamm dent</l>
     <l n="151">volzi la vos de prepotent anch mì</l>
     <l n="152">e ghe respondi: On can te saret tì!</l>
    </lg>
    <lg n="20">
     <l n="153">Vien de fora, el repia, marmotton,</l>
     <l n="154">che te la darò mì, mummia d'Egitto.</l>
     <l n="155">Che vegnì foeura, dighi, di cojon,</l>
     <l n="156">te insegnaroo anca chì a parlà politto.</l>
     <l n="157">Intrattant dapertutt in sul lobbion</l>
     <l n="158">no se sent che Silans!... Abbasso!... Citto!</l>
     <l n="159">E lu el giudee rebuttonandem sù,</l>
     <l n="160">se pò trovà! el sbraggia citto anch lu.</l>
    </lg>
    <lg n="21">
     <l n="161">Seva lì lì, vedel, Lustrissem scior,</l>
     <l n="162">per fann vuna de quij de andà in gazzetta,</l>
     <l n="163">e se no gh'eva i mee sant protettor</l>
     <l n="164">a juttamm e portamm proppi in spalletta,</l>
     <l n="165">vuj dì a famm borlà adoss on respettor</l>
     <l n="166">all'improvvista come ona sajetta,</l>
     <l n="167">ghe soo dì mì ch'en reussiva on scempi</l>
     <l n="168">de cuntass de chì innanz per on esempi.</l>
    </lg>
    <lg n="22">
     <l n="169">Basta: la cossa l'è fornida lì,</l>
     <l n="170">almanch resguard ai ciaccer e ai quarell,</l>
     <l n="171">ma intuitù de quell che voeubbia dì</l>
     <l n="172">bona voeuja e indrittura de buell,</l>
     <l n="173">s'ciavo, quella l'è andada a fass rostì.</l>
     <l n="174">De moeud ch'el ball per quant el fudess bell</l>
     <l n="175">(ch'el faga el locch s'el ved el Viganò)</l>
     <l n="176">nè a mì nè a Barborin l'è piasuu nò.</l>
    </lg>
    <lg n="23">
     <l n="177">Già besogna poeù anch dì che on gran motiv</l>
     <l n="178">de vess critegh e brusch come l'asee</l>
     <l n="179">l'eva con pocch respett quell lavativ</l>
     <l n="180">del soldaa semper lì inciodaa dedree,</l>
     <l n="181">che de gionta al sgognamm e al mangiamm viv</l>
     <l n="182">cont i oeucc, domà on poo vardass indree,</l>
     <l n="183">el s'eva anch tiraa arent cert camarada,</l>
     <l n="184">che dininguarda Cristo in su ona strada.</l>
    </lg>
    <lg n="24">
     <l n="185">Mì che cognossi on poo el mè natural,</l>
     <l n="186">che soo fina a che pont poda fidamm,</l>
     <l n="187">vedend proppi in d'on specc che sto animal</l>
     <l n="188">el me tirava a perd coll'inzigamm,</l>
     <l n="189">lott lott a dondignand voo invers i scal...</l>
     <l n="190">foo segn a Barborin de seguitamm,</l>
     <l n="191">e al bell trà, giò fioj! speccia ch'el ven...</l>
     <l n="192">Chi gh'ha prudenza l'usa: vala ben?</l>
    </lg>
    <lg n="25">
     <l n="193">Adess mò che gh'hoo daa in pegn on canton</l>
     <l n="194">giontandegh tutt quell spass che gh'hoo giontaa,</l>
     <l n="195">Sustrissem el sarà de opinion</l>
     <l n="196">che i coss andassen soeuli come on daa,</l>
     <l n="197">ciovè che dopo on para de boccon</l>
     <l n="198">e ona bona scorada de boccaa</l>
     <l n="199">el pover Giovannin lontan di rogn</l>
     <l n="200">el fuss in lecc al cold in del primm sogn.</l>
    </lg>
    <lg n="26">
     <l n="201">Lustrissem sì: el sarav proppi induvin</l>
     <l n="202">se se trattass de tutt'oltra personna,</l>
     <l n="203">ma trattandes del pover Giovannin</l>
     <l n="204">l'è ben dolz anca lu, ch'el me perdonna.</l>
     <l n="205">Sì, adess el sentirà che bescottin,</l>
     <l n="206">olter che in lecc al teved con la donna!</l>
     <l n="207">Preson, cadenn, ballin, sbir, rabbi, frecc,</l>
     <l n="208">quist hin staa i mee bej sogn, quist el mè lecc.</l>
    </lg>
    <lg n="27">
     <l n="209">Ah el mè car lecc! Sì: te seet dur, l'è vera,</l>
     <l n="210">te seet tutt a carpotter, a montagn,</l>
     <l n="211">ma l'è franch el primm cas che in cà Bongera</l>
     <l n="212">te siet staa voeuj per on baratt compagn!</l>
     <l n="213">Desill vujolter banch, pajon, testera,</l>
     <l n="214">piumitt, covert, desill se in tresent agn</l>
     <l n="215">avii mai vist olter lugher nè sbir</l>
     <l n="216">che quij del scoldalecc e di candir.</l>
    </lg>
    <lg n="28">
     <l n="217">Ma deggià che, Sustrissem, l'è tant bon</l>
     <l n="218">che l'è despost a dà de scolt al rest,</l>
     <l n="219">per no desabusamm di soeu attenzion</l>
     <l n="220">faroo de tutt almanch per sbrigall prest.</l>
     <l n="221">Donca appenna sghimbiaa giò del lobbion</l>
     <l n="222">per fà la straa pù curta butti lest,</l>
     <l n="223">e senz'olter boltrigh che me incoronna</l>
     <l n="224">rivi a cà in quatter salt con la mia donna.</l>
    </lg>
    <lg n="29">
     <l n="225">Pian pian dervi el portell, pian pian voo sù</l>
     <l n="226">di scal, che no s'accorgen i vesin,</l>
     <l n="227">dervi el mè bravo lus'c bell bell anch lu,</l>
     <l n="228">rugatti el fogoraa col zoffreghin,</l>
     <l n="229">pizzi el lumm: Barborina ove sei tu?</l>
     <l n="230">La vedi là col coo sora i cossin</l>
     <l n="231">travers al lecc, cont ona man sul ghicc,</l>
     <l n="232">che la tirava sù grev grev el ficc.</l>
    </lg>
    <lg n="30">
     <l n="233">Cossa gh'eet Barborin?... Me doeur... Dov'è?</l>
     <l n="234">Chì inscì... Sul cuu? Cojonet!... Proppi chì...</l>
     <l n="235">N'eel staa fors?... Sì quell porch... Lassa vedè!</l>
     <l n="236">Mì nò... Perchè mò nò? sont tò marì...</l>
     <l n="237">Gh'hoo vergogna... Set matta? Fa piasè...</l>
     <l n="238">Là, stà savia... Fa pian... Lassa fà a mì...</l>
     <l n="239">Basta: infin cont i dolz l'hoo missa a termen</l>
     <l n="240">de lassassel vardà biott come on vermen.</l>
    </lg>
    <lg n="31">
     <l n="241">Cribbi, Lustrissem! se l'avess veduu!</l>
     <l n="242">Minga cojonarij, tant de svargell</l>
     <l n="243">ross, scarlatt, ch'el quattava on quart de cuu,</l>
     <l n="244">con de giunta duu gran barbis morell.</l>
     <l n="245">Bona ch'el ciel el gh'ha mò provveduu</l>
     <l n="246">on fior de timpen con tiraa la pell,</l>
     <l n="247">chè se l'eva on poo froll, dighi nient,</l>
     <l n="248">che boccon de zaffagna el ghe fa dent.</l>
    </lg>
    <lg n="32">
     <l n="249">Mì però, soeuja mì, quij duu barbis</l>
     <l n="250">m'hin pars come on poo tropp in simetria;</l>
     <l n="251">deffatt ghe strusi dent, e ghe foo on sfris,</l>
     <l n="252">freghi, e vedi che el negher el ven via,</l>
     <l n="253">torni a fregà, me resta i did tutt gris,</l>
     <l n="254">tacchent e luster de besonciaria,</l>
     <l n="255">finalment usmi, e senti on odorusc</l>
     <l n="256">come d'oeuli ordenari e de moccusc.</l>
    </lg>
    <lg n="33">
     <l n="257">Ah canaja! Ah balloss d'on lampedee!</l>
     <l n="258">L'è chì el prozzess, l'è chi el corp del delitt:</l>
     <l n="259">olter che fà la loeuggia e el forastee</l>
     <l n="260">e che fà a mostra de cuntà i travitt...</l>
     <l n="261">Ma va pur là: se te me dee in di pee</l>
     <l n="262">no t'avaree d'andà a Roma a pentitt.</l>
     <l n="263">Te l'hoo giurada mì, brutto desutel,</l>
     <l n="264">e quand rivi a giurà, varda, l'è inutel.</l>
    </lg>
    <lg n="34">
     <l n="265">Negher come on sciavatt tal e qual sera</l>
     <l n="266">foo on spiret de no dì alla Barborin,</l>
     <l n="267">ma infin per cascià via la scighera,</l>
     <l n="268">Rèzzipe, dighi, on bon biccer de vin.</l>
     <l n="269">Ti parcura intrattant in quaj manera</l>
     <l n="270">de tegnitt sù bagnaa di piumazzin,</l>
     <l n="271">chè adess tornaroo mì col tocca e salda</l>
     <l n="272">de quattordes boritt Rocca Grimalda.</l>
    </lg>
    <lg n="35">
     <l n="273">In quatter salt sont lì dell'Antongina,</l>
     <l n="274">in d'on esuss me sbrighi e torni indree</l>
     <l n="275">col mè bravo peston de bombasina,</l>
     <l n="276">e quand sont lì alla porta del cartee</l>
     <l n="277">in dove mett giò banca la Rosina,</l>
     <l n="278">ch'el diga on poo chi catti in sul mestee?</l>
     <l n="279">Robba minga de cred! Catti l'amis,</l>
     <l n="280">quell lampedee inscì faa di duu barbis.</l>
    </lg>
    <lg n="36">
     <l n="281">Vedell e sentì el sangu a surbuì,</l>
     <l n="282">sentimm a quattà i oeucc, perd la reson,</l>
     <l n="283">l'è staa tuttuna: no me poss tegnì,</l>
     <l n="284">de slanz ghe sari adoss cont on button,</l>
     <l n="285">e ghe dighi: Toeù sù, quest l'è per tì,</l>
     <l n="286">a cunt de quell tò credet del lobbion</l>
     <l n="287">portel mò via e impara o porch fottuu</l>
     <l n="288">a toccà i donn e a pizzigagh el cuu.</l>
    </lg>
    <lg n="37">
     <l n="289">Vedend ch'el resta lì come de sass</l>
     <l n="290">senza nè repettà nè tirà el fiaa</l>
     <l n="291">l'hoo creduu per on marter che purgass</l>
     <l n="292">con tutta la pascienza el sò peccaa:</l>
     <l n="293">me tiri allora indree per dagh el pass,</l>
     <l n="294">e lu in ringraziament sto renegaa</l>
     <l n="295">lassem voltà, e poeù zonfeta sul coo</l>
     <l n="296">on pugn senza dì varda che te doo.</l>
    </lg>
    <lg n="38">
     <l n="297">Acqua! coss'el deventa el Giovannin!</l>
     <l n="298">I tigher, i lion gh'hin per nagott;</l>
     <l n="299">volzi in l'ari el mè bon peston de vin,</l>
     <l n="300">e zinf zonf dov'el va fin che l'è rott!</l>
     <l n="301">Giò la cassa dell'oeuli e di stoppin,</l>
     <l n="302">giò i transilli tutt quant in barillott,</l>
     <l n="303">e giò anca nun coj ong in di cavij</l>
     <l n="304">a tomborlon per straa come vassij.</l>
    </lg>
    <lg n="39">
     <l n="305">El mè pù gran tracoll in sta tommada</l>
     <l n="306">l'è staa a restagh dessott giust col mostacc</l>
     <l n="307">e col stomegh schisciaa contra la strada,</l>
     <l n="308">del rest, se nol gh'aveva sto vantacc,</l>
     <l n="309">no ghe dighi nagott che peccenada!</l>
     <l n="310">Gh'en dava proppi fin che seva sacc,</l>
     <l n="311">ma el maa l'è staa, resguard al pestà giò,</l>
     <l n="312">che lu l'eva de comed e mì nò.</l>
    </lg>
    <lg n="40">
     <l n="313">L'unega macciavella in sto moment</l>
     <l n="314">l'eva quella de mettem a sgarì,</l>
     <l n="315">per vedè de juttamm col fà corr gent,</l>
     <l n="316">e de fatt con sta tattega che chì</l>
     <l n="317">seva asquasi redutt a salvament,</l>
     <l n="318">se el dianzer nol fa capità lì</l>
     <l n="319">senza besogn a cress la compagnia</l>
     <l n="320">quatter o cinqu dannaa de polizia.</l>
    </lg>
    <lg n="41">
     <l n="321">Costor con quij sò vacch de cappellon,</l>
     <l n="322">che somejen on meder de barchett,</l>
     <l n="323">fan on ruzz, on sussor, che sanguanon</l>
     <l n="324">nol ne pò fà de pù el medemm parfett!</l>
     <l n="325">Lì ne vegnen adoss cont i baston</l>
     <l n="326">come fudessem can senza collett,</l>
     <l n="327">e ne sercen sù strenc cont on spuell,</l>
     <l n="328">pesc ch'avessen avuu de toeù el Castell.</l>
    </lg>
    <lg n="42">
     <l n="329">Con sta sort de tavan taccaa alla vitta,</l>
     <l n="330">spongiuu, casciaa per straa tucc i moment,</l>
     <l n="331">se va on trattin vers Santa Margaritta</l>
     <l n="332">con dedreevia on santa cros de gent,</l>
     <l n="333">che paren poresitt taccaa alla pitta.</l>
     <l n="334">In sto moeud tutt dojos, tutt sporcellent</l>
     <l n="335">se consegna in guardina on Giovannin</l>
     <l n="336">pesc che nel fuss on Jacom Legorin.</l>
    </lg>
    <lg n="43">
     <l n="337">Eppur, ch'el varda, a dì quell ch'è da dì,</l>
     <l n="338">in mezz ai mee travaj, ai mee cuntee</l>
     <l n="339">me restorava tutt a vedè lì</l>
     <l n="340">in l'istessa mojascia el lampedee.</l>
     <l n="341">Catto! in Milan, diseva intrà de mì,</l>
     <l n="342">gh'è giustizia, e ghe n'è tant che sia assee,</l>
     <l n="343">e quand me sentiran ghe giughi el coo</l>
     <l n="344">che ona sattisfazion ghe l'avaroo.</l>
    </lg>
    <lg n="44">
     <l n="345">Intant che padimava i mee dolor</l>
     <l n="346">con la giusta giustizia ch'han de fann,</l>
     <l n="347">che tirava sù el cunt fin del valor</l>
     <l n="348">che podeva partend per spes e dann,</l>
     <l n="349">ecco lì che compar el respettor</l>
     <l n="350">che addrittura el comenza a interrogann,</l>
     <l n="351">chi semm e chi no semm, in dove stemm,</l>
     <l n="352">patria, porta, cà e tecc, che mestee femm.</l>
    </lg>
    <lg n="45">
     <l n="353">Suj primm respost el dava nanca a ment</l>
     <l n="354">com'el fuss ona statova de saa,</l>
     <l n="355">ma appenna el lampedee l'ha tiraa dent</l>
     <l n="356">la gran reson de vess Regio Impiegaa,</l>
     <l n="357">dighi nagott! hin deventaa parent;</l>
     <l n="358">ma già l'è inscì, tra lor utoritaa,</l>
     <l n="359">fuss sansessia, già, se dan de man.</l>
     <l n="360">Proppi vera che can no mangia can.</l>
    </lg>
    <lg n="46">
     <l n="361">Deffatt tutt i attenzion, tutt i resguard</l>
     <l n="362">hin staa per l'illustrissem lampedee,</l>
     <l n="363">e per mì on corno come fuss bastard!</l>
     <l n="364">Anzi, perchè on dò voeult sont soltaa in pee</l>
     <l n="365">a dagh, com'eva giusta, del bosard,</l>
     <l n="366">merda de gatt! com'el m'ha saraa adree...</l>
     <l n="367">Citto là voi, non voglio, o temerari</l>
     <l n="368">che se parla in la mane al lampedari!</l>
    </lg>
    <lg n="47">
     <l n="369">Cont ona protezion tant spiattarada,</l>
     <l n="370">senza d'olter desperdes in reson</l>
     <l n="371">el pò domà capì come l'è andada.</l>
     <l n="372">No s'è parlaa ona sverza del lobbion,</l>
     <l n="373">del pizzegh in sul cuu ona sbolgirada,</l>
     <l n="374">de moeud che el prepotent, el birbonon,</l>
     <l n="375">el boja, can, sassin l'è staa el Bongee,</l>
     <l n="376">e lì, allon, spettasciell già che sii adree.</l>
    </lg>
    <lg n="48">
     <l n="377">Vedend ona ingiustizia de sta sort,</l>
     <l n="378">Nò: hoo ditt intrà de mì, m'han de ligà,</l>
     <l n="379">m'han de mett sott ai pee, de damm la mort,</l>
     <l n="380">ma vuj parlà, l'è inutel, vuj parlà;</l>
     <l n="381">e lì per brio me sont miss al fort</l>
     <l n="382">d'ona manera tal, che andà a cercà!</l>
     <l n="383">Sant March! l'ha avuu de grazia el respettor</l>
     <l n="384">de mett giò i ari e de lassamm descor.</l>
    </lg>
    <lg n="49">
     <l n="385">Foeura i manegh! E lì come on molin</l>
     <l n="386">voo via senza mett parolla in fall,</l>
     <l n="387">ghe cunti dell'affront faa a Barborin</l>
     <l n="388">in sul pubblegh lobbion, in temp del ball,</l>
     <l n="389">dighi e sostegni che l'è cinqu in vin</l>
     <l n="390">ch'el rejo l'è staa lu, che poss giurall,</l>
     <l n="391">e che quell mè primm impet del button</l>
     <l n="392">l'è giusta staa on formaj suj maccaron.</l>
    </lg>
    <lg n="50">
     <l n="393">Gh'en diseva inscì anmò, ma quell balloss</l>
     <l n="394">d'on lampedee, malign come on demoni,</l>
     <l n="395">el me dà su la vos, negand tutt coss,</l>
     <l n="396">e domandand i proeuv e i testimoni.</l>
     <l n="397">Allora el respettor el solta el foss</l>
     <l n="398">e el ghe fa el lecco senza zerimoni,</l>
     <l n="399">disend: Sur sì le prove, affar fenito,</l>
     <l n="400">le prove sur Giovanni riverito!</l>
    </lg>
    <lg n="51">
     <l n="401">I proeuv, respondi,... i proeuv... Cristo Maria,</l>
     <l n="402">anca i proeuv gh'hoo de dà? questa l'è bella!</l>
     <l n="403">Con quij facc de scappusc d'intorna via,</l>
     <l n="404">cribbi e boffitt, ghe calarav anch quella!...</l>
     <l n="405">Gh'hoo daa ona bettegada longa on mia...</l>
     <l n="406">me s'è geraa sul pizzegh la tappella,</l>
     <l n="407">e quella proeuva tal de faj stordì,</l>
     <l n="408">quella del sett l'hoo soffegada in mì.</l>
    </lg>
    <lg n="52">
     <l n="409">Ma ch'el diga on poo lu, Lustrissem scior:</l>
     <l n="410">coss'avaravel faa in del Giovannin?</l>
     <l n="411">Avaravel ris'ciaa ch'el respettor</l>
     <l n="412">el mandass a cà a toeù la Barborin,</l>
     <l n="413">e ch'oltra del stremizzi, se l'occor,</l>
     <l n="414">l'avess avuu de voltà là el sesin</l>
     <l n="415">a discrezion de quij carna de coll?</l>
     <l n="416">Oh quest chì sì ch'el sarav staa on bell noll.</l>
    </lg>
    <lg n="53">
     <l n="417">S'ciavo, pascienza per i pover mort!</l>
     <l n="418">Infin, per maa che la me poda andà,</l>
     <l n="419">eel pù che sentì el giudes a damm tort</l>
     <l n="420">e che toeù sù on felipp de portà a cà?</l>
     <l n="421">Intrattanta che foo on cunt de sta sort,</l>
     <l n="422">vedi che in santa pas el toeù sù e el va,</l>
     <l n="423">ch'el fa on cert segn, e poeù el me dis a mì:</l>
     <l n="424">Parlarete el mè omo martedì.</l>
    </lg>
    <lg n="54">
     <l n="425">Grazia tant della soa caritaa.</l>
     <l n="426">Foo per corregh adree a basagh la man</l>
     <l n="427">e per sentì a che or l'è in libertaa,</l>
     <l n="428">per no vessegh de incomed posdoman,</l>
     <l n="429">e in quella che sont lì, che l'hoo rivaa,</l>
     <l n="430">me senti a tirà indree per el gabban...</l>
     <l n="431">Chi l'è? L'è on sbir che in aria de sgognamm</l>
     <l n="432">el me prega a fagh grazia de fermamm.</l>
    </lg>
    <lg n="55">
     <l n="433">Fermamm, ghe dighi, che fermamm d'Egitt!</l>
     <l n="434">Oh questa sì che la sarav mincionna.</l>
     <l n="435">Se fuss Michee! Vuj andà a cà dritt dritt,</l>
     <l n="436">ch'hin trè or che l'è là a specciamm la donna.</l>
     <l n="437">Intant costuu el va adree a famm i gallitt</l>
     <l n="438">e a sfognatamm per tutta la personna,</l>
     <l n="439">tant che alla fin sont poeù vegnuu in sentor</l>
     <l n="440">de quell segn inscì faa del respettor.</l>
    </lg>
    <lg n="56">
     <l n="441">Ah che segn l'è staa quell! che segn birbon,</l>
     <l n="442">tant come quell de Giuda Scariott;</l>
     <l n="443">l'è on segn che m'ha fottuu in d'ona preson</l>
     <l n="444">a piang come on bagaj tutta la nott.</l>
     <l n="445">Sissignor: no gh'è staa pù remission.</l>
     <l n="446">Dopo d'avemm palpaa fina sul biott</l>
     <l n="447">m'han miss sott a tant ciav e cadenazz,</l>
     <l n="448">che no gh'en va oltertant a fà on palazz.</l>
    </lg>
    <lg n="57">
     <l n="449">Ah Giovannin della mala fortuna!</l>
     <l n="450">Dov'eel ch'el t'ha redutt el tò destin?</l>
     <l n="451">Varda: chì: su on ballin, saraa in comuna</l>
     <l n="452">tra i miseri, la spuzza, e i malandrin,</l>
     <l n="453">ma quest l'è anmò nagott, l'è anmò tuttuna</l>
     <l n="454">e la povera mia Barborin?</l>
     <l n="455">Cossa farala adess senza de mì?</l>
     <l n="456">Ah destin fioron, dimmel mò tì!</l>
    </lg>
    <lg n="58">
     <l n="457">La Barborin, de quella brava donna</l>
     <l n="458">che l'è, come Sustrissema già el sà,</l>
     <l n="459">intant che mì biassava sta coronna</l>
     <l n="460">l'eva intorna per tutt a sciavattà</l>
     <l n="461">per cattà noeuva della mia personna,</l>
     <l n="462">e l'ha faa tant col spiret che la gh'ha,</l>
     <l n="463">che innanz dì la saveva el comm e el romm</l>
     <l n="464">da podeghen cuntà al lanzian del Domm.</l>
    </lg>
    <lg n="59">
     <l n="465">Sponta nanch l'alba che la torna a cor,</l>
     <l n="466">senza requi, sta povera meschina,</l>
     <l n="467">daj parent, daj amis, daj protettor,</l>
     <l n="468">e infin la catta foeura ona pedina</l>
     <l n="469">inscì fada, a resguard del respettor,</l>
     <l n="470">che invers i des pocch pù della mattina,</l>
     <l n="471">quand me la specci manch, me sont veduu</l>
     <l n="472">a dervì l'us'c, e chi n'ha avuu n'ha avuu.</l>
    </lg>
    <lg n="60">
     <l n="473">Voeurel mò adess, Lustrissem, sentinn vuna,</l>
     <l n="474">de quij de fà restà de marzapan?</l>
     <l n="475">Sont nanca foeura mezz della comuna</l>
     <l n="476">che m'incontri in del sbir, quell del gabban,</l>
     <l n="477">che come el fuss staa lì a ninnamm in cuna</l>
     <l n="478">el partend on trattin la bona man...</l>
     <l n="479">Anca la bona man?... Ma ghe n'è anmò</l>
     <l n="480">car Signor di angarij de mandann giò!</l>
    </lg>
   </lg>
  </body>
 </text>
</TEI>