<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - SATIRA DUODECIMA.</title>
    <author>Luigi Alamanni</author>
   </titleStmt>
   <extent>
    <measure unit="stanza">1</measure>
    <measure unit="line">112</measure>
   </extent>
   <publicationStmt>
    <publisher>UNED University</publisher>
    <idno>Luigi Alamanni_rime-satira-duodecima</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - SATIRA DUODECIMA.</title>
     <author>Luigi Alamanni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - SATIRA DUODECIMA.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Io vi dirò, poi che di udir vi cale,</l>
     <l n="2">Tommaso mio gentil, perch'amo e côlo</l>
     <l n="3">Più di tutti altri il lito provenzale;</l>
     <l n="4">E perché qui così povero e solo</l>
     <l n="5">Piuttosto che seguir popoli e regi</l>
     <l n="6">Vivo temprando il mio infinito duolo.</l>
     <l n="7">Né ciò m'avvien perch'io fra me dispregi</l>
     <l n="8">Quei c'han dalla Fortuna in mano il freno</l>
     <l n="9">Di noi, per sangue e per ricchezze egregi.</l>
     <l n="10">Ma bene è ver, che assai gli estimo meno</l>
     <l n="11">Che 'l vulgo, e quei che ciò che appar di fuore</l>
     <l n="12">Guardan, senza veder che chiugga il seno.</l>
     <l n="13">Non dico già che non mi scaldi amore</l>
     <l n="14">Talor di gloria, ch'io non vo' mentire</l>
     <l n="15">Con chi, biasmando onor, sol cerca onore.</l>
     <l n="16">Ma con qual piè potrei color seguire</l>
     <l n="17">Che 'l mondo pregia? ch'io non so quell'arte</l>
     <l n="18">Di chi le scale altrui convien salire.</l>
     <l n="19">Io non saprei, Sertin, porre in disparte</l>
     <l n="20">La verità, colui lodando ognora</l>
     <l n="21">Che con più danno altrui dal ben si parte.</l>
     <l n="22">Non saprei riverir chi soli adora</l>
     <l n="23">Venere e Bacco, né tacer saprei</l>
     <l n="24">Di quei che 'l vulgo falsamente onora.</l>
     <l n="25">Non saprei più che agl'immortali Dei</l>
     <l n="26">Rendere onor colle ginocchia inchine</l>
     <l n="27">Ai più ingiusti che sian, fallaci e rei.</l>
     <l n="28">Non saprei nel parlar covrir le spine</l>
     <l n="29">Con simulati fior, nell'opre avendo</l>
     <l n="30">Mêle al principio, e tristo assenzio al fine.</l>
     <l n="31">Non saprei, no, dove il contrario intendo,</l>
     <l n="32">I malvagi consigli usar per buoni</l>
     <l n="33">Davanti al vero onor l'util ponendo.</l>
     <l n="34">Non trovare ad ognor false cagioni</l>
     <l n="35">Per abbassar i giusti, alzando i pravi,</l>
     <l n="36">D'avarizia e d'invidia avendo sproni.</l>
     <l n="37">Non saprei dar de' miei pensier le chiavi</l>
     <l n="38">All'ambizion, che mi portasse in alto</l>
     <l n="39">Alla fucina delle colpe gravi.</l>
     <l n="40">Non saprei il core aver di freddo smalto</l>
     <l n="41">Contro a pietà, talor nocendo a tale</l>
     <l n="42">Ch'io più di tutti nella mente esalto.</l>
     <l n="43">Non di loda onorar chiara immortale</l>
     <l n="44">Cesare e Silla, condannando a torto</l>
     <l n="45">Bruto e la schiera che più d'altra vale.</l>
     <l n="46">Non saprei camminar nel sentier corto</l>
     <l n="47">Dell'empia iniquità, lassando quello</l>
     <l n="48">Che reca pace al vivo, e gloria al morto.</l>
     <l n="49">Io non saprei chiamar cortese e bello</l>
     <l n="50">Chi sia Tersite; né figliuol d'Anchise</l>
     <l n="51">Chi sia di senno e di pietà rubello.</l>
     <l n="52">Non saprei chi più cor nell'oro mise</l>
     <l n="53">Dirlo Alessandro, e 'l paüroso e vile</l>
     <l n="54">Chiamarlo il forte che già l'Idra ancise.</l>
     <l n="55">Dir non saprei poeta alto e gentile</l>
     <l n="56">Mevio, giurando poi che tal non vide</l>
     <l n="57">Smirna, Manto e Fiorenza ornato stile.</l>
     <l n="58">Non saprei dentro all'alte soglie infide,</l>
     <l n="59">Per più mostrar amor, contr'a mia voglia,</l>
     <l n="60">Imitar sempre altrui se piange o ride.</l>
     <l n="61">Non saprei indovinar quel ch'altri voglia,</l>
     <l n="62">Né conoscer saprei quel che più piace,</l>
     <l n="63">Tacendo il ver che le più volte addoglia.</l>
     <l n="64">L'amico lusinghier doppio e fallace</l>
     <l n="65">Dir non saprei gentil, né aperto e vero</l>
     <l n="66">Se sempre parli quel che più dispiace.</l>
     <l n="67">Non saprei l'uom crudel chiamar severo,</l>
     <l n="68">Né chi lascia peccar chiamarlo pio,</l>
     <l n="69">Né che il tiranneggiar sia giusto impero.</l>
     <l n="70">Io non saprei ingannar gli uomini e Dio</l>
     <l n="71">Con giuramenti e con promesse false,</l>
     <l n="72">Né far saprei, quel ch'è d'un altro, mio.</l>
     <l n="73">Questo è cagion che non mi cal né calse</l>
     <l n="74">Ancor giammai di seguitar coloro</l>
     <l n="75">Ne' quai fortuna più che il senno valse.</l>
     <l n="76">Questo fa che il mio regno e 'l mio tesoro</l>
     <l n="77">Son gl'inchiostri e le carte, e più che altrove</l>
     <l n="78">Oggi in Provenza volentier dimoro.</l>
     <l n="79">Qui non ho alcun che mi domandi dove</l>
     <l n="80">Mi stia o vada, e non mi sforza alcuno</l>
     <l n="81">A gir pel mondo quando agghiaccia o piove.</l>
     <l n="82">Quando gli è il ciel seren, quando gli è bruno,</l>
     <l n="83">Son quel medesmo, e non mi prendo affanno,</l>
     <l n="84">Colmo di pace, e di dolor digiuno.</l>
     <l n="85">Non sono in Francia, ove abbia scorno e danno</l>
     <l n="86">S'io non conosco i vin, s'io non so bene</l>
     <l n="87">Qual vivanda è miglior di tutto l'anno;</l>
     <l n="88">Non nella Spagna, ove studiar conviene</l>
     <l n="89">Più che nell'esser poi, nel ben parere,</l>
     <l n="90">Ove frode e menzogna il seggio tiene;</l>
     <l n="91">Non in Germania, ove il mangiare 'l bere</l>
     <l n="92">M'abbia a tôr l'intelletto, e darlo in preda</l>
     <l n="93">Al senso, in guisa di selvagge fere.</l>
     <l n="94">Non sono in Roma, ove chi in Cristo creda,</l>
     <l n="95">E non sappia falsar né far veleni,</l>
     <l n="96">Convien che a casa con suo danno rieda.</l>
     <l n="97">Sono in Provenza, ove quantunque pieni</l>
     <l n="98">Di malvagio voler ci sian gl'ingegni,</l>
     <l n="99">L'ignoranza e il timor pon loro i freni.</l>
     <l n="100">Benché d'invidia e d'odio ognor sian pregni</l>
     <l n="101">Contro i miglior, per non veder più innante,</l>
     <l n="102">Restan troncati a mezzo i lor disegni.</l>
     <l n="103">Ma sia pur come può, l'alma ignorante</l>
     <l n="104">Se ben torto vorria, può nuocer poco,</l>
     <l n="105">Come sa chi ben n'ha provate alquante.</l>
     <l n="106">Or qui dunque mi sto prendendo in gioco</l>
     <l n="107">Il lor breve saver, le lunghe voglie,</l>
     <l n="108">Con le mie muse in solitario loco.</l>
     <l n="109">Non le gran corti, non l'eccelse soglie</l>
     <l n="110">Mi vedran gir coi lor seguaci a schiera,</l>
     <l n="111">Né di me avran troppo onorate spoglie</l>
     <l n="112">Avarizia e livor, ma pace vera.</l>
    </lg>
   </lg>
  </body>
 </text>
</TEI>