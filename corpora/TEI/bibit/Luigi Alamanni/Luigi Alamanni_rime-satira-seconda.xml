<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - SATIRA SECONDA.</title>
    <author>Luigi Alamanni</author>
   </titleStmt>
   <extent>
    <measure unit="stanza">1</measure>
    <measure unit="line">121</measure>
   </extent>
   <publicationStmt>
    <publisher>UNED University</publisher>
    <idno>Luigi Alamanni_rime-satira-seconda</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - SATIRA SECONDA.</title>
     <author>Luigi Alamanni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - SATIRA SECONDA.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Mai non vo' più cantar com'io solìa,</l>
     <l n="2">Ma di sempre seguir Lucilio intendo</l>
     <l n="3">Con chi lui segue per più dotta via.</l>
     <l n="4">E se ne' campi altrui mia falce stendo,</l>
     <l n="5">Scusimi ira e dolor, che m'ange e tira</l>
     <l n="6">Là 've più d'altri me medesmo offendo.</l>
     <l n="7">Ben Democrito appar chi non s'adira</l>
     <l n="8">Sì ch'alto gridi, se ben muto fosse,</l>
     <l n="9">Quando gli occhi a mirar dintorno gira.</l>
     <l n="10">Quante fïate ho già da me rimosse</l>
     <l n="11">Le pie sorelle, e le sdegnose note</l>
     <l n="12">Chiuse nel petto per uscir già mosse!</l>
     <l n="13">Or bench'a forza, ogni silenzio scuote</l>
     <l n="14">La lingua mia, che quanto ascolta o vede</l>
     <l n="15">L'alma affannosa più tacer non puote.</l>
     <l n="16">Tal fu già nulla, che superbo siede</l>
     <l n="17">Nei luoghi eccelsi, onde dir sembra in vista:</l>
     <l n="18">Io del mondo fra noi son fatto erede.</l>
     <l n="19">E quanto in lui veder più si fa trista</l>
     <l n="20">L'afflitta gente, allor s'allegra e gode</l>
     <l n="21">Che in altrui pianto più d'onor s'acquista.</l>
     <l n="22">Chi non volge i suoi dì fra inganni e frode,</l>
     <l n="23">Cerchi altro mondo, ché d'insidia il dente</l>
     <l n="24">Quanta è in questo virtù, consuma e rode.</l>
     <l n="25">Chi vuol fede servar, chi non consente</l>
     <l n="26">Nell'altrui morte, a sua vergogna stessa</l>
     <l n="27">Semplice e rozzo il fa la sciocca gente.</l>
     <l n="28">Deve il saggio tener la sua impromessa</l>
     <l n="29">Quando util fia; ma se dannosa viene,</l>
     <l n="30">Folle è da dir chi si ricorda d'essa:</l>
     <l n="31">Santo precetto e bel, ch'in sé contiene</l>
     <l n="32">L'aureo libro moral, c'han quegli in mano</l>
     <l n="33">Ond'oggi Italia di servir sostiene.</l>
     <l n="34">Così fea Ciro ancor: divo Africano,</l>
     <l n="35">Tu ben tel sai, ché chi di lui ragiona</l>
     <l n="36">Non più che Lelio mai ti fu lontano.</l>
     <l n="37">Taccia il gran saggio che per tutto suona,</l>
     <l n="38">Ché nulla san quanti costumi insegna,</l>
     <l n="39">Ch'or per altro sentier nel ben si sprona.</l>
     <l n="40">L'alta dottrina tua sol oggi è degna</l>
     <l n="41">Dell'umil plebe, e ciò sia con tua pace,</l>
     <l n="42">Ch' dai nostri signor chiamata è indegna:</l>
     <l n="43">Cui tanta terra tanto mar soggiace</l>
     <l n="44">Or non dên soggiacer le leggi ancora?</l>
     <l n="45">Sol è giusto tra lor quel che più piace.</l>
     <l n="46">Regolo Attilio, che del mondo fuora</l>
     <l n="47">Fedel partisti, e per sì chiara morte</l>
     <l n="48">Tanti oggi hai biasmi, quante lodi allora!</l>
     <l n="49">Al primo santo oprar chiuse han le porte,</l>
     <l n="50">Il publico e l'onor da canto dorme,</l>
     <l n="51">Le frodi e 'l proprio aver son d'essi scorte.</l>
     <l n="52">Oh dei nostri maggior cangiate forme!</l>
     <l n="53">Silla è più in pregio che Licurgo e Numa.</l>
     <l n="54">Quando, quando esser dee chi voi riforme?</l>
     <l n="55">Colui più d'altro di virtù s'alluma,</l>
     <l n="56">Che parteggiando a Cesare s'agguaglia,</l>
     <l n="57">Non lasciando però l'ozio e la piuma.</l>
     <l n="58">Questo non vedran mai Spagna e Tessaglia,</l>
     <l n="59">Non il britanno mar, Germania o Francia,</l>
     <l n="60">Cinto alla state e 'l gel di piastra e maglia.</l>
     <l n="61">L'inganno è l'arme sua, non spada o lancia;</l>
     <l n="62">Ond'egli offende più chi più s'affida;</l>
     <l n="63">E 'l dito alzando colla mente ciancia;</l>
     <l n="64">E per saldo restare ov'ei s'annida</l>
     <l n="65">Con fallaci pensier porge e promette</l>
     <l n="66">A cui più sente che Fortuna arrida.</l>
     <l n="67">E l'altro e l'un senza pensar dimette</l>
     <l n="68">L'odio e gli scherni, e l'altre ingiurie antiche,</l>
     <l n="69">Sol che 'l cinque ch'avea gli torni sette.</l>
     <l n="70">Giuran poi mille lingue al falso amiche,</l>
     <l n="71">Nulla scettro regal vergogna offende,</l>
     <l n="72">Quantunque bene o mal si faccia o diche.</l>
     <l n="73">Quasi raggio del Sol che 'l dì si stende</l>
     <l n="74">Per tanti rivi, e scalda e veste il mare,</l>
     <l n="75">Né mai punto d'umor la sera il prende.</l>
     <l n="76">Se aveste, alti signor, le menti chiare,</l>
     <l n="77">Ben v'avvedreste quanto poco è quello</l>
     <l n="78">Che può il vostro splendor molto macchiare.</l>
     <l n="79">Quanto direste allor, quanto più bello</l>
     <l n="80">Che con un sol disnor mille altri regni,</l>
     <l n="81">L'esser del mondo per virtù rubello.</l>
     <l n="82">Non sia di voi chi di mio dir si sdegni:</l>
     <l n="83">Sdegnisi pur con chi si tace e vede:</l>
     <l n="84">Questi miei son d'amor, quei d'odio segni.</l>
     <l n="85">Parlo a voi sol de' Regal Gigli erede;</l>
     <l n="86">L'Aquila or taccio, empia cagione amara</l>
     <l n="87">Che chi regina fu, serva oggi siede.</l>
     <l n="88">Spesso anima gentil fallendo impara:</l>
     <l n="89">Tornivi a mente pur, che i giorni vanno,</l>
     <l n="90">E morte è spesso de' gran fatti avara.</l>
     <l n="91">Per voi pensa spogliar l'antico affanno</l>
     <l n="92">La inferma Italia, che fia tosto morta,</l>
     <l n="93">Se a venir tarda il buon soccorso un anno:</l>
     <l n="94">Pur che trovi a mercè chiusa la porta</l>
     <l n="95">Tal che trionfa, né le gemme e l'oro</l>
     <l n="96">Gli basti al non partir dalla via torta.</l>
     <l n="97">Crudel pietà per adunar tesoro</l>
     <l n="98">Opra non fia dalla regale incude</l>
     <l n="99">Usa di fabbricar più bel lavoro.</l>
     <l n="100">Ah! non è sempre il perdonar virtude,</l>
     <l n="101">Ma i chiari merti altrui porre in oblio</l>
     <l n="102">L'alto cammin del ciel mai sempre chiude.</l>
     <l n="103">Il restar vincitor dono è di Dio:</l>
     <l n="104">Quel che la palma ottien, mostrar si deve</l>
     <l n="105">Giusto all'ingiusto, a chi fu giusto pio.</l>
     <l n="106">Non fu peccato, al mio parer, sì leve</l>
     <l n="107">Non ricovrar quel dì la bella Donna</l>
     <l n="108">Che per voi troppo amar giogo riceve.</l>
     <l n="109">Se la fêr già di sé maestra e donna</l>
     <l n="110">Carlo e Luigi, e voi perché non siete</l>
     <l n="111">Al sostenerla in piè terza colonna?</l>
     <l n="112">Ahi di soverchio aver soverchia sete</l>
     <l n="113">Vi adduce in parte d'ogni dritto fuore</l>
     <l n="114">Là 've chi il più desia men frutto miete.</l>
     <l n="115">L'onor porta oro, ma non l'oro onore,</l>
     <l n="116">E chi nol crede con suo danno il pruova,</l>
     <l n="117">Ché quel vive un sol dì, se questo muore.</l>
     <l n="118">No' il mondo intorno, e quanto in lui si trova</l>
     <l n="119">Val, Signor, di virtù pure una dramma.</l>
     <l n="120">Poi che l'uom va sotterra, ella rinnova</l>
     <l n="121">Luce per tutto, e non perde mai fiamma.</l>
    </lg>
   </lg>
  </body>
 </text>
</TEI>