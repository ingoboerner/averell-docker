<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - SATIRA SESTA.</title>
    <author>Luigi Alamanni</author>
   </titleStmt>
   <extent>
    <measure unit="stanza">1</measure>
    <measure unit="line">244</measure>
   </extent>
   <publicationStmt>
    <publisher>UNED University</publisher>
    <idno>Luigi Alamanni_rime-satira-sesta</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - SATIRA SESTA.</title>
     <author>Luigi Alamanni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - SATIRA SESTA.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Poscia che andar collo invescato piede</l>
     <l n="2">Vi veggio errando in gli amorosi campi,</l>
     <l n="3">Mi sforza a ragionar pietate e fede.</l>
     <l n="4">Ch'io so per prova come ognor s'avvampi,</l>
     <l n="5">Come vivendo a mille morti viensi,</l>
     <l n="6">Né trovar puossi chi da lor ci scampi.</l>
     <l n="7">So come la ragion va preda a' sensi,</l>
     <l n="8">E come d'ogni ben selvaggio e schivo</l>
     <l n="9">Solo a danni trovar si sudi e pensi.</l>
     <l n="10">Io, ch'or disciolto a me medesmo vivo,</l>
     <l n="11">Né mi cal d'altri, in mille lacci e mille</l>
     <l n="12">Fui già di libertà più d'altri privo.</l>
     <l n="13">Ma tosto spente in me quelle faville,</l>
     <l n="14">Sì ben vid'io quanto se stesso inganni</l>
     <l n="15">Chi sospiri in amor, chi pianto stille.</l>
     <l n="16">Deh come avrebbe men vergogna e danni</l>
     <l n="17">Chi potesse mirar coll'occhio sano</l>
     <l n="18">Pur un dì la cagion di tanti affanni!</l>
     <l n="19">Ma nol consente Amor c'ha preso in mano</l>
     <l n="20">Il fren dell'alme, e ne rivolge e sprona</l>
     <l n="21">Sempre al cammin di nostro ben lontano.</l>
     <l n="22">E con false promesse al cor ragiona,</l>
     <l n="23">Lunge mostrando dolce, e presso poi</l>
     <l n="24">Assenzio è l'esca che a' suoi servi dona.</l>
     <l n="25">Non vi affidate agli argomenti suoi,</l>
     <l n="26">Giovin; sappiate che chi donna segue,</l>
     <l n="27">Segue quanto di mal si trova in noi;</l>
     <l n="28">Che non dà notte e dì pace né tregue</l>
     <l n="29">Al fabricar per noi menzogne e frode,</l>
     <l n="30">Pur che l'empio desir con l'opre adegue.</l>
     <l n="31">Né qui vinca il mio dir chi pregio e lode</l>
     <l n="32">Le dà in Parnaso, ché da questi tali</l>
     <l n="33">Più di bel che di ver, leggendo, s'ode.</l>
     <l n="34">Anch'io con Febo gli amorosi strali</l>
     <l n="35">Al santo bosco già cantai dintorno,</l>
     <l n="36">E so quante menzogne io dissi e quali.</l>
     <l n="37">Ma il vero è questo poi, che danno e scorno</l>
     <l n="38">Tal ha chi in donna i suoi pensier annida,</l>
     <l n="39">Che men duole 'l passar l'estremo giorno.</l>
     <l n="40">Miser chi prende per compagna fida</l>
     <l n="41">Lei che se stessa più che il mondo estima,</l>
     <l n="42">E che a morte e disnor tutt'altro guida.</l>
     <l n="43">Pensa ciascuna in sé d'esser la prima</l>
     <l n="44">Per beltà, per valor, per leggiadria,</l>
     <l n="45">E di senno e d'onor sedersi in cima.</l>
     <l n="46">Pensan tutte tener la dritta via</l>
     <l n="47">Del vero oprar, da cui son sì lontane,</l>
     <l n="48">Che chi 'l vedesse pur né fu né fia.</l>
     <l n="49">Se le francesche insegne, o se l'ispane</l>
     <l n="50">Dên vittoria portar, sol esse il sanno,</l>
     <l n="51">E le sentenze altrui son folli e vane.</l>
     <l n="52">Quanto il ciel ne prometta d'anno in anno</l>
     <l n="53">Taccia Guido Bonatti e taccia Asdente,</l>
     <l n="54">Ch'elle, se credon ben, più d'essi 'l sanno.</l>
     <l n="55">Elle san più d'altrui, che, perché sente</l>
     <l n="56">Livio del padovan, sia Crispo avanti,</l>
     <l n="57">E come a' Greci ancor l'istoria mente.</l>
     <l n="58">Che 'l Mantovan le voci al ciel sonanti</l>
     <l n="59">Già mai non pieghi, e ch'alto e basso Omero,</l>
     <l n="60">Come lo guida il bel suggetto, canti.</l>
     <l n="61">Fan de' duoi Fiorentin giudicio intero,</l>
     <l n="62">Lodando in questo il dir, la tèma in quello,</l>
     <l n="63">Più di dir vaghe che d'udirne il vero.</l>
     <l n="64">Convien che ornato sia, leggiadro e bello</l>
     <l n="65">Quanto a lor piace; e chi 'l contrario accerta,</l>
     <l n="66">Di lor grazie e d'amor sen va rubello.</l>
     <l n="67">Poi, quando una di lor ne vien coperta.</l>
     <l n="68">Di gemme e d'oro, dallo specchio fido</l>
     <l n="69">Suo consiglier per cui si scerne aperta,</l>
     <l n="70">Con tanti odor, che men ne porta al nido</l>
     <l n="71">L'alma Fenice, e più color nel volto</l>
     <l n="72">Che là verso l'april fiorito lido;</l>
     <l n="73">Quale stil chiaro o parlar dotto sciolto</l>
     <l n="74">Potrìa agguagliar, non qual sia, dico, allora,</l>
     <l n="75">Ma qual si estima il suo pensiero stolto?</l>
     <l n="76">Forse in fra l'altre di men grido fôra</l>
     <l n="77">(S'ella credesse il ver) la Greca a Troia,</l>
     <l n="78">O chi venti anni interi attese un'ora.</l>
     <l n="79">Quanto incontro le vien, le apporta noia,</l>
     <l n="80">Perché cosa mortal non degna appena;</l>
     <l n="81">Solo ha di sé mirar diletto e gioia.</l>
     <l n="82">Che più dirò di lor? ciascuna è piena</l>
     <l n="83">Cotal d'orgoglio e di superbia vana,</l>
     <l n="84">Che non ha Francia tal, non dico Siena.</l>
     <l n="85">Sappiate, o servi umìl di voglia insana,</l>
     <l n="86">Tanto voi scorge in fra le basse genti,</l>
     <l n="87">Quanto Appenin dove la terra è piana.</l>
     <l n="88">Vero è, che se talor l'altere menti</l>
     <l n="89">Punge avarizia, lor compagna eterna,</l>
     <l n="90">Forse di poco allor vi fan contenti.</l>
     <l n="91">Ma s'oro o gemme non sovente scerna,</l>
     <l n="92">Il suo dolce parlar men tempo dura,</l>
     <l n="93">Che l'aperto seren se Aquario verna.</l>
     <l n="94">Non di virtù, non d'altra lode ha cura,</l>
     <l n="95">Non di spirto gentil, non sangue altero,</l>
     <l n="96">Ma tesoro e terren fra noi misura.</l>
     <l n="97">Se non porta a saziar l'empio pensiero</l>
     <l n="98">Che Mida e Crasso a trista morte addusse,</l>
     <l n="99">Stia lunge Achille, e non s'appressi Omero.</l>
     <l n="100">Sallo Amfiarao se in bella donna fusse</l>
     <l n="101">Tal verme ascoso, e gli costò sì caro</l>
     <l n="102">Che al preveduto fin per lui s'indusse.</l>
     <l n="103">Nasce la donna e 'l vil concetto avaro,</l>
     <l n="104">Come con gelosia si sente amore</l>
     <l n="105">Venir sempre d'un parto a paro a paro.</l>
     <l n="106">Forse alcun pensa c'ha piagato il core,</l>
     <l n="107">Che sol la induri nell'altrui preghiere</l>
     <l n="108">Castità vera e ver desìo d'onore.</l>
     <l n="109">Non desìo no d'onor, desìo d'avere,</l>
     <l n="110">Che la vil merce lor che nulla vale,</l>
     <l n="111">Pur con farla bramar, la fan valere.</l>
     <l n="112">O dispregiato Amor, già fatto tale</l>
     <l n="113">Che all'impudica voglia, alla ricchezza</l>
     <l n="114">Vinto soggiace 'l tuo pungente strale!</l>
     <l n="115">Ché ciò che il mondo scioccamente apprezza</l>
     <l n="116">Talor di sì vil gente in preda dànno,</l>
     <l n="117">Che ancider si dovrìa chi non le sprezza.</l>
     <l n="118">Quante severe alteramente vanno,</l>
     <l n="119">Che chi cura il giardin, chi fasci porta</l>
     <l n="120">Come pudiche sien per prova il sanno!</l>
     <l n="121">Oggi usa dir la gentil donna accorta,</l>
     <l n="122">Che il giovin sozzo e vil, dal mondo abietto,</l>
     <l n="123">Più che i Narcisi, altrui dolcezza apporta.</l>
     <l n="124">Da costui nulla mai le vien disdetto,</l>
     <l n="125">E senza tema lo comanda e sforza</l>
     <l n="126">Sfrenatamente a più d'un suo diletto.</l>
     <l n="127">Guida la barca; e se il buon vento ha forza,</l>
     <l n="128">Spiega le vele o le raccoglie e stringe,</l>
     <l n="129">Come più piace a lei, per poggia od orza.</l>
     <l n="130">E con gli amanti suoi se stessa finge</l>
     <l n="131">Sì di ciò schiva, che Lucrezia appena</l>
     <l n="132">Cotal l'antica età ricorda e pinge.</l>
     <l n="133">Né pur molta a trovar si prende pena</l>
     <l n="134">Semiramis e Bibli, e Mirra ria,</l>
     <l n="135">Onde ogni villa, anzi ogni casa è piena.</l>
     <l n="136">Quante ha Pasife alla sua torta via?</l>
     <l n="137">Che se ciascuna il Minotauro avesse,</l>
     <l n="138">Di vie più di un Teseo mestier sarìa.</l>
     <l n="139">Oh! chi dentro 'l suo sen guardar potesse,</l>
     <l n="140">Quante portan dagli orti erbette e fiori,</l>
     <l n="141">Ch'empia savina ancor vedrebbe in esse!</l>
     <l n="142">Quanti son parti pria del mondo fuori</l>
     <l n="143">Che l'abbian visto, per non far palesi</l>
     <l n="144">Della spietata madre i lunghi errori!</l>
     <l n="145">Quanti han mariti crudelmente offesi</l>
     <l n="146">Dall'adultera man cicuta e tosco</l>
     <l n="147">Dal letto genital non ben difesi!</l>
     <l n="148">Anzi d'un occhio, se ben fosse losco,</l>
     <l n="149">Che d'uno sposo sol contenta fôra</l>
     <l n="150">Ciascuna, e stando ancor tra i porci al bosco.</l>
     <l n="151">O Messalina, se tu pur allora</l>
     <l n="152">Fosti al seggio comun larga a chi volle,</l>
     <l n="153">Quelle che stan fra noi ne sono ognora,</l>
     <l n="154">Dicendo a ciaschedun, ch'ei primo tolle</l>
     <l n="155">Della sua castità lo invitto fiore;</l>
     <l n="156">Ma chi il credessi, si confessi folle.</l>
     <l n="157">Oh! se si scopre in lor ben poco errore;</l>
     <l n="158">Non vergogna dirò c'hanno sbandita,</l>
     <l n="159">Ma che sdegno e furor l'accende il core.</l>
     <l n="160">Chiaman quant'è potenza in cielo unita</l>
     <l n="161">Per testimon di sue menzogne chiare,</l>
     <l n="162">Cosa negando che pur lì si addita.</l>
     <l n="163">Ma lui sen fugga onde il lor fallo appare,</l>
     <l n="164">Ché non pure Atteon farebbon cervo,</l>
     <l n="165">Ma qual verme ha più vil la terra e 'l mare.</l>
     <l n="166">Né pur l'ancilla e lo innocente servo</l>
     <l n="167">Ne sentan pena, che sì lunge scocca</l>
     <l n="168">L'arco dell'ira lor, che schianta il nervo.</l>
     <l n="169">Sempre ha vendetta in sommo della bocca</l>
     <l n="170">Femmina irata, che per poco oltraggio</l>
     <l n="171">Odio, rabbia e venen dal cor le fiocca.</l>
     <l n="172">Né pensi alcun per buon consiglio saggio</l>
     <l n="173">Già mai placarla, ché men crudo è l'aspe,</l>
     <l n="174">Quanto più cuoce il Sol, passato il maggio;</l>
     <l n="175">Quasi empia tigre intorno all'onde caspe</l>
     <l n="176">Che non s'acqueta fin che 'l sangue scorga,</l>
     <l n="177">O il fil troncato che la Parca innaspe.</l>
     <l n="178">E per torto o ragion che ad altri porga</l>
     <l n="179">Danno o vergogna, gliene cal sì poco,</l>
     <l n="180">Che udir non degna chi di ciò s'accorga,</l>
     <l n="181">Dicendo accesa di sdegnoso foco:</l>
     <l n="182">Così comando e voglio, e regni e prenda</l>
     <l n="183">Questa mia volontà di legge loco.</l>
     <l n="184">Chi dunque esser potrà che noi difenda?</l>
     <l n="185">Cerere e Bacco, pur ch'aggiunti insieme,</l>
     <l n="186">Fan ch'altra fiamma altre sue parti incenda.</l>
     <l n="187">Queste sono, e le piume e l'ozio, il seme</l>
     <l n="188">Di quel desir che vince orgoglio ed ira,</l>
     <l n="189">E più le fa piacer chi più le preme.</l>
     <l n="190">Taccia chi dietro ognor la mente gira</l>
     <l n="191">Nel tempo occorso, in cui già Sparta e Roma</l>
     <l n="192">Spregiò quel dio che a pensier nullo aspira.</l>
     <l n="193">Stassi lungi da noi vostro idïoma,</l>
     <l n="194">Licurgo e Numa, ché il soverchio vino</l>
     <l n="195">Non porta in donna di vergogna soma.</l>
     <l n="196">Fosse or quanto più può chiuso il mattino,</l>
     <l n="197">Che al baciar di tue figlie, o giusto Cato,</l>
     <l n="198">Altro odor fôra che conocchia o lino.</l>
     <l n="199">Oggi i più caldi cibi e 'l vin pregiato</l>
     <l n="200">La fida serva alla sua donna porta</l>
     <l n="201">Ancor nel letto, e poi lo specchio allato.</l>
     <l n="202">Questa al torto sentier sicura scorta</l>
     <l n="203">Prende tal forza in lei, che a nullo poi</l>
     <l n="204">De' lascivi parlar chiude la porta.</l>
     <l n="205">E in ogni tempo e loco i detti suoi</l>
     <l n="206">Son di contar qual esca, e in qual maniera</l>
     <l n="207">Più dolce torni al gusto, o più l'annoi.</l>
     <l n="208">Poi, narrando di vin sì fatta schiera,</l>
     <l n="209">Che tanta Cinciglion ne seppe appena,</l>
     <l n="210">Va distinguendo estate e primavera.</l>
     <l n="211">L'un sazia, e l'altro è buon ch'appresso cena</l>
     <l n="212">Fa risentir la già smarrita voglia,</l>
     <l n="213">E col tal cibo il tal riprende lena.</l>
     <l n="214">E quant'Ecuba già nel cor s'addoglia,</l>
     <l n="215">Se 'l suo cinghial, se 'l cervo, o la pernice</l>
     <l n="216">Trovi più cotto o men che 'l dritto voglia.</l>
     <l n="217">E tanto a questo e quel tornando dice,</l>
     <l n="218">Che, non pur altri, sé medesma aggreva,</l>
     <l n="219">E così crede aver l'età felice.</l>
     <l n="220">Questo è il suo bello oprar ch'alto si leva:</l>
     <l n="221">Questa è la rocca, che sì spesso vede,</l>
     <l n="222">Come Etiopia il ciel, che ghiaccia e neva.</l>
     <l n="223">Non or tra l'ago e 'l fil nascosa siede</l>
     <l n="224">Dolce cantando alla famiglia intorno</l>
     <l n="225">Di qual più sia di casto nome erede,</l>
     <l n="226">Quanto sia in esse ricco fregio adorno</l>
     <l n="227">L'esser pudica più che vaga e bella:</l>
     <l n="228">Quel sempre vive, e questo dura un giorno.</l>
     <l n="229">Oggi tra lor nell'ozio si favella</l>
     <l n="230">Di chi prendesse mai più corta strada</l>
     <l n="231">Da ingannare i mariti, o questa o quella.</l>
     <l n="232">Oggi terria la casta Greca a bada</l>
     <l n="233">I Proci suoi con lor vivendo in esca,</l>
     <l n="234">Non coll'opra gentil, che a nulle aggrada.</l>
     <l n="235">Qual maraviglia se di voi m'incresca,</l>
     <l n="236">Veggendovi io seguir, diletto amico,</l>
     <l n="237">Chi di falso parer le menti adesca?</l>
     <l n="238">Ché tutto è in donna quanto io canto e dico,</l>
     <l n="239">E tanto più, che a dirlo stanco fôra</l>
     <l n="240">Quanto ha moderno stil, quanto ha d'antico.</l>
     <l n="241">Tirate dunque il piè per tempo fuora</l>
     <l n="242">Anzi che il vostro error prenda costume,</l>
     <l n="243">Ché gli è vizio l'amar chi solo adora</l>
     <l n="244">Vener, Bacco, tesor, l'ozio e le piume.</l>
    </lg>
   </lg>
  </body>
 </text>
</TEI>