<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - SATIRA OTTAVA.</title>
    <author>Luigi Alamanni</author>
   </titleStmt>
   <extent>
    <measure unit="stanza">1</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Luigi Alamanni_rime-satira-ottava</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - SATIRA OTTAVA.</title>
     <author>Luigi Alamanni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - SATIRA OTTAVA.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Per quantunque dolor m'astringa il core</l>
     <l n="2">Alessandra gentil, consorte cara,</l>
     <l n="3">Non può dramma scemar del nostro amore.</l>
     <l n="4">Né far potria l'empia mia sorte avara</l>
     <l n="5">Che del santo imeneo la invitta face</l>
     <l n="6">Non viva sempre in me più d'altra chiara.</l>
     <l n="7">In memoria di lei sol vinto giace</l>
     <l n="8">Ogni negro pensier, per lei ritorna</l>
     <l n="9">L'antiqua guerra in più tranquilla pace.</l>
     <l n="10">Ben mi sovvien quanto fu sempre adorna</l>
     <l n="11">Vostr'alma integra di pietade e fede,</l>
     <l n="12">Cui par non scorge il Sol, dovunque aggiorna.</l>
     <l n="13">Ben mi sovvien che d'esse altra mercede</l>
     <l n="14">Non aveste ancor mai, che doglia e pene,</l>
     <l n="15">Com'or sentite voi, com'altri vede.</l>
     <l n="16">Ma che possiam noi più, se lei che tiene</l>
     <l n="17">Sotto sé il mondo, e noi chiamiam Fortuna,</l>
     <l n="18">Con torta lance il mal ne dona e il bene?</l>
     <l n="19">Del nostro buono oprar sotto la luna</l>
     <l n="20">Eterna povertà, tristezza e scherno</l>
     <l n="21">Oggi s'acquista, e senza grazia alcuna.</l>
     <l n="22">Portiamo in pace; che se dritto scerno,</l>
     <l n="23">Di più nobil tesoro e in altra parte</l>
     <l n="24">Ci serva il premio il gran Monarca eterno.</l>
     <l n="25">Guardate pur nel mondo a parte a parte,</l>
     <l n="26">E vedrete Virtù negletta e nuda</l>
     <l n="27">Fuor del comun sentier sola in disparte.</l>
     <l n="28">E chi di lei seguir s'affanna e suda,</l>
     <l n="29">Coll'arme del soffrir da fame e gelo</l>
     <l n="30">Sovente è forza che si scherma e chiuda.</l>
     <l n="31">Chi non sa che il cammin da gire al cielo</l>
     <l n="32">È pien di spine ognor, sassoso ed erto</l>
     <l n="33">Che cangiar face innanzi tempo 'l pelo?</l>
     <l n="34">L'altro è sempre a chi vuol piano ed aperto</l>
     <l n="35">Che scende in basso alla città di Dite,</l>
     <l n="36">Onde i più vanno dietro al vulgo incerto.</l>
     <l n="37">Per questo andati son quei c'han seguìte</l>
     <l n="38">Ricchezze e regni, e in altrui danni e morte</l>
     <l n="39">Le scellerate voglie hanno compìte.</l>
     <l n="40">Ma vadan pur con le lor false scorte</l>
     <l n="41">Tutti, ché forse più che fuor non pare</l>
     <l n="42">Han lungo amaro, e le dolcezze corte.</l>
     <l n="43">Ogni saggio in fra noi terrà più care</l>
     <l n="44">Le nostre povertà, ch'oro e terreno</l>
     <l n="45">Pien di tristezza, se ben lieto appare.</l>
     <l n="46">Tal ride in vista, che s'asconde in seno</l>
     <l n="47">Pianto infinito; e spesso invidia s'have</l>
     <l n="48">Di tal, ch'è dentro di miseria pieno.</l>
     <l n="49">Non è vita più queta e più soave</l>
     <l n="50">Che 'l sentir seco la sua mente pia</l>
     <l n="51">Libera e scarca d'ogni colpa grave,</l>
     <l n="52">Morte sprezzando, e qualunque ella sia,</l>
     <l n="53">Nel cor sicuro che speranza e tema</l>
     <l n="54">Non ne faccia lasciar la dritta via.</l>
     <l n="55">Che nuocer puote all'uom, cui nullo prema</l>
     <l n="56">Desir di cosa che nel tempo pêra,</l>
     <l n="57">E nulla speri al mondo, e nulla tema?</l>
     <l n="58">Questo è lo scudo, e questa è l'arme vera</l>
     <l n="59">Vêr cui niente la fortuna vale,</l>
     <l n="60">Che ad ogni colpo suo sta ferma e intera.</l>
     <l n="61">Il viver qui come caduco e frale</l>
     <l n="62">Usar conviensi, fisso avendo il guardo</l>
     <l n="63">Al viver nostro poi, vero, immortale.</l>
     <l n="64">Ahi secol pigro al bene oprar sì tardo!</l>
     <l n="65">Come or son pochi che al divino e al sempre</l>
     <l n="66">Più che al breve e mortal prendan riguardo!</l>
     <l n="67">Qual è colui che in disusate tempre</l>
     <l n="68">Or non s'affanni in guadagnare affanni,</l>
     <l n="69">E con pena trovar la pena tempre?</l>
     <l n="70">Quello oggi spende saggiamente gli anni</l>
     <l n="71">Che col suo travagliar travaglia il mondo,</l>
     <l n="72">Cercando il suo profitto in gli altrui danni.</l>
     <l n="73">Oggi onor porta a null'altro secondo</l>
     <l n="74">Non chi giova e mantien, ma quel che solo</l>
     <l n="75">O l'amico o 'l vicin più mette in fondo.</l>
     <l n="76">Ma chi gli ha in pregio? l'ignorante stuolo.</l>
     <l n="77">Ed io so ben che andar vilmente veggio</l>
     <l n="78">Tal, che più d'essi riverisco e côlo.</l>
     <l n="79">Altro onor, Giove, altre ricchezze chieggio</l>
     <l n="80">Che non son queste, che un momento sgombra</l>
     <l n="81">E che van di dì in dì cangiando seggio.</l>
     <l n="82">Ch'altro è ricchezza poi, che una fals'ombra</l>
     <l n="83">D'immaginato ben, che lunge mostra</l>
     <l n="84">Dolce, e poi presso d'ogni amaro ingombra?</l>
     <l n="85">E voi, consorte pia, dell'alta nostra</l>
     <l n="86">Miseria estrema nulla doglia aggiate:</l>
     <l n="87">Mostrisi al tempo rio la virtù vostra.</l>
     <l n="88">Non è disnor la chiara povertate,</l>
     <l n="89">Anzi esser non potria fregio più bello,</l>
     <l n="90">Tra tanta nobiltà, tanta onestate.</l>
     <l n="91">Se mancava al venir l'empio flagello,</l>
     <l n="92">Forse Andromaca avria men chiaro 'l nome,</l>
     <l n="93">Cassandra, e l'altre del troiano ostello.</l>
     <l n="94">Cornelia, e quella che con brevi chiome</l>
     <l n="95">Seguìo 'l suo sposo, eterna vita avranno</l>
     <l n="96">Perché sepper portar sì gravi some.</l>
     <l n="97">Tempo dee ancor venir, s'io non m'inganno,</l>
     <l n="98">Che qual più in cima per fortuna sale</l>
     <l n="99">Porterà invidia all'onorato danno</l>
     <l n="100">Che il vostro alto valor farà immortale.</l>
    </lg>
   </lg>
  </body>
 </text>
</TEI>