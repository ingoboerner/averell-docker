<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Stanze per la giostra - LIBRO II</title>
    <author>Angelo Poliziano</author>
   </titleStmt>
   <extent>
    <measure unit="stanza">46</measure>
    <measure unit="line">368</measure>
   </extent>
   <publicationStmt>
    <publisher>UNED University</publisher>
    <idno>Angelo Poliziano_stanze-per-la-giostra-libro-ii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Stanze per la giostra - LIBRO II</title>
     <author>Angelo Poliziano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Stanze per la giostra - LIBRO II</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Eron già tutti alla risposta intenti</l>
     <l n="2">e pargoletti intorno all'aureo letto,</l>
     <l n="3">quando Cupido con occhi ridenti,</l>
     <l n="4">tutto protervo nel lascivo aspetto,</l>
     <l n="5">si strinse a Marte, e colli strali ardenti</l>
     <l n="6">della faretra gli ripunse il petto,</l>
     <l n="7">e colle labra tinte di veleno</l>
     <l n="8">baciollo, e 'l fuoco suo gli misse in seno.</l>
    </lg>
    <lg n="2">
     <l n="9">Poi rispose alla madre: «E' non è vana</l>
     <l n="10">la cagion che sì lieto a te mi guida:</l>
     <l n="11">ch'i' ho tolto dal coro di Diana</l>
     <l n="12">el primo conduttor, la prima guida,</l>
     <l n="13">colui di cui gioir vedi Toscana,</l>
     <l n="14">di cui già insino al ciel la fama grida,</l>
     <l n="15">insino agl'Indi, insino al vecchio Mauro:</l>
     <l n="16">Iulio, minor fratel del nostro Lauro.</l>
    </lg>
    <lg n="3">
     <l n="17">L'antica gloria e 'l celebrato onore</l>
     <l n="18">chi non sa della Medica famiglia,</l>
     <l n="19">e del gran Cosmo, italico splendore,</l>
     <l n="20">di cui la patria sua si chiamò figlia?</l>
     <l n="21">E quanto Petro al paterno valore</l>
     <l n="22">n'aggiunse pregio, e con qual maraviglia</l>
     <l n="23">dal corpo di sua patria rimosse abbia</l>
     <l n="24">le scelerate man, la crudel rabbia?</l>
    </lg>
    <lg n="4">
     <l n="25">Di questo e della nobile Lucrezia</l>
     <l n="26">nacquene Iulio, e pria ne nacque Lauro:</l>
     <l n="27">Lauro che ancor della bella Lucrezia</l>
     <l n="28">arde, e lei dura ancor si mostra a Lauro,</l>
     <l n="29">rigida più che a Roma già Lucrezia</l>
     <l n="30">o in Tessaglia colei che è fatta un lauro;</l>
     <l n="31">né mai degnò mostrar di Lauro agli occhi</l>
     <l n="32">se non tutta superba e suo' begli occhi.</l>
    </lg>
    <lg n="5">
     <l n="33">Non priego non lamento al meschin vale,</l>
     <l n="34">ch'ella sta fissa come torre al vento,</l>
     <l n="35">perch'io lei punsi col piombato strale,</l>
     <l n="36">e col dorato lui, di che or mi pento;</l>
     <l n="37">ma tanto scoterò, madre, queste ale,</l>
     <l n="38">che 'l foco accenderolli al petto drento:</l>
     <l n="39">richiede ormai da noi qualche restauro,</l>
     <l n="40">la lunga fedeltà del franco Lauro,</l>
    </lg>
    <lg n="6">
     <l n="41">che tutt'or parmi pur veder pel campo,</l>
     <l n="42">armato lui, armato el corridore,</l>
     <l n="43">come un fer drago gir menando vampo,</l>
     <l n="44">abatter questo e quello a gran furore,</l>
     <l n="45">l'armi lucenti sue sparger un lampo</l>
     <l n="46">che tremar faccin l'aier di splendore;</l>
     <l n="47">poi, fatto di virtute a tutti essemplo,</l>
     <l n="48">riportarne il trionfo al nostro templo.</l>
    </lg>
    <lg n="7">
     <l n="49">E che lamenti già le Muse ferno,</l>
     <l n="50">e quanto Apollo s'è già meco dolto</l>
     <l n="51">ch'i' tenga il lor poeta in tanto scherno!</l>
     <l n="52">et io con che pietà suo' versi ascolto!</l>
     <l n="53">ch'i' l'ho già visto al più rigido verno,</l>
     <l n="54">pien di ruina e crin, le spalle e 'l volto,</l>
     <l n="55">dolersi colle stelle e colla luna,</l>
     <l n="56">di lei, di noi, di suo crudel fortuna</l>
    </lg>
    <lg n="8">
     <l n="57">Per tutto el mondo ha nostre laude sparte,</l>
     <l n="58">mai d'altro mai se non d'amor ragiona;</l>
     <l n="59">e potea dir le tue fatiche, o Marte,</l>
     <l n="60">le trombe e l'arme, e 'l furor di Bellona;</l>
     <l n="61">ma volle sol di noi vergar le carte,</l>
     <l n="62">e di quella gentil ch'a dir lo sprona:</l>
     <l n="63">ond'io lei farò pia, madre, al suo amante</l>
     <l n="64">ch'i' pur son tuo, non nato d'adamante.</l>
    </lg>
    <lg n="9">
     <l n="65">I' non son nato di ruvida scorza,</l>
     <l n="66">ma di te, madre bella, e son tuo figlio;</l>
     <l n="67">né crudele esser deggio, e lui mi sforza</l>
     <l n="68">a riguardarlo con pietoso ciglio.</l>
     <l n="69">Assai provato ha l'amorosa forza,</l>
     <l n="70">assai giaciuto è sotto 'l nostro artiglio;</l>
     <l n="71">giust'è ch'e' faccia ormai co' sospir triegua,</l>
     <l n="72">e del suo buon servir premio consegua.</l>
    </lg>
    <lg n="10">
     <l n="73">Ma 'l bel Iulio ch'a noi stato è ribello,</l>
     <l n="74">e sol di Delia ha seguito el trionfo</l>
     <l n="75">or drieto all'orme del suo buon fratello</l>
     <l n="76">vien catenato innanzi al mio trionfo,</l>
     <l n="77">né mosterrò già mai pietate ad ello</l>
     <l n="78">finché ne porterà nuovo trionfo:</l>
     <l n="79">ch'i' gli ho nel cor diritta una saetta</l>
     <l n="80">dagli occhi della bella Simonetta.</l>
    </lg>
    <lg n="11">
     <l n="81">E sai quant'è nel petto e nelle braccia,</l>
     <l n="82">quanto sopra 'l destriero è poderoso:</l>
     <l n="83">pur mo' lo vidi sì feroce in caccia,</l>
     <l n="84">che parea il bosco di lui paventoso;</l>
     <l n="85">tutta aspreggiata avea la bella faccia,</l>
     <l n="86">tutto adirato, tutto era focoso.</l>
     <l n="87">Tal vid'io te là sovra el Termodonte</l>
     <l n="88">cavalcar, Marte, e non con esta fronte.</l>
    </lg>
    <lg n="12">
     <l n="89">Questa è, madre gentil, la mia vittoria;</l>
     <l n="90">quinci è 'l mio travagliar, quinci è 'l sudore;</l>
     <l n="91">così va sovra al cel la nostra gloria,</l>
     <l n="92">el nostro pregio, el nostro antico onore;</l>
     <l n="93">così mai scancellata la memoria</l>
     <l n="94">fia di te, madre, e del tuo figlio Amore;</l>
     <l n="95">così canteran sempre e versi e cetre</l>
     <l n="96">li stral, le fiamme, gli archi e le faretre</l>
    </lg>
    <lg n="13">
     <l n="97">Fatta ella allor più gaia nel sembiante,</l>
     <l n="98">balenò intorno uno splendor vermiglio,</l>
     <l n="99">da fare un sasso divenire amante,</l>
     <l n="100">non pur te, Marte; e tale ardea nel ciglio,</l>
     <l n="101">qual suol la bella Aurora fiammeggiante;</l>
     <l n="102">poi tutto al petto si ristringe el figlio,</l>
     <l n="103">e trattando con man suo chiome bionde,</l>
     <l n="104">tutto el vagheggia e lieta li risponde:</l>
    </lg>
    <lg n="14">
     <l n="105">«Assai, bel figlio, el tuo desir m'agrada,</l>
     <l n="106">che nostra gloria ognor più l'ale spanda;</l>
     <l n="107">chi erra torni alla verace strada,</l>
     <l n="108">obligo è di servir chi ben comanda.</l>
     <l n="109">Pur convien che di nuovo in campo vada</l>
     <l n="110">Lauro, e si cinga di nuova ghirlanda:</l>
     <l n="111">ché virtù nelli affanni più s'accende,</l>
     <l n="112">come l'oro nel fuoco più risplende.</l>
    </lg>
    <lg n="15">
     <l n="113">Ma prima fa mestier che Iulio s'armi</l>
     <l n="114">sì che di nostra fama el mondo adempi;</l>
     <l n="115">e tal del forte Achille or canta l'armi</l>
     <l n="116">e rinnuova in suo stil gli antichi tempi,</l>
     <l n="117">che diverrà testor de' nostri carmi,</l>
     <l n="118">cantando pur degli amorosi essempi:</l>
     <l n="119">onde la gloria nostra, o bel figliuolo,</l>
     <l n="120">vedrèn sopra le stelle alzarsi a volo.</l>
    </lg>
    <lg n="16">
     <l n="121">E voi altri, mie' figli, al popol tosco</l>
     <l n="122">lieti volgete le trionfante ale,</l>
     <l n="123">giten tutti fendendo l'aer fosco;</l>
     <l n="124">tosto prendete ognun l'arco e lo strale,</l>
     <l n="125">di Marte el dolce ardor sen venga vosco.</l>
     <l n="126">Or vedrò, figli, qual di voi più vale:</l>
     <l n="127">gite tutti a ferir nel toscan coro</l>
     <l n="128">ch'i' serbo a qual fie 'l primo un arco d'oro».</l>
    </lg>
    <lg n="17">
     <l n="129">Tosto al suo dire ognuno arco e quadrella</l>
     <l n="130">riprende, e la faretra al fianco alluoga</l>
     <l n="131">come, al fischiar del comito, sfrenella</l>
     <l n="132">la 'gnuda ciurma e remi, e mette in voga.</l>
     <l n="133">Già per l'aier ne va la schiera snella,</l>
     <l n="134">già sopra la città calon con foga:</l>
     <l n="135">così e vapor pel bel seren giù scendono,</l>
     <l n="136">che paion stelle mentre l'aier fendono.</l>
    </lg>
    <lg n="18">
     <l n="137">Vanno spiando gli animi gentili</l>
     <l n="138">che son dolce esca all'amoroso foco;</l>
     <l n="139">sovress'e' batton forte i lor fucili,</l>
     <l n="140">e fanli apprender tutti a poco a poco.</l>
     <l n="141">L'ardor di Marte, ine' cor giovenili</l>
     <l n="142">s'affige, e quelli infiamma del suo gioco;</l>
     <l n="143">e mentre stanno involti nel sopore,</l>
     <l n="144">pare a' gioven far guerra per Amore.</l>
    </lg>
    <lg n="19">
     <l n="145">E come quando il sol li Pesci accende,</l>
     <l n="146">tutta la terra è di suo virtù pregna,</l>
     <l n="147">che poscia a primavera fuor si estende,</l>
     <l n="148">mostrando al cel verde e fiorita insegna;</l>
     <l n="149">così ne' petti ove lor foco scende</l>
     <l n="150">s'abbarbica un disio che drento regna,</l>
     <l n="151">un disio sol d'eterna gloria e fama,</l>
     <l n="152">che le 'nfiammate menti a virtù chiama.</l>
    </lg>
    <lg n="20">
     <l n="153">Esce sbandita la viltà d'ogni alma,</l>
     <l n="154">e, benché tarda sia, Pigrizia fugge;</l>
     <l n="155">a libertate l'una e l'altra palma</l>
     <l n="156">legon gli Amori, e quella irata rugge.</l>
     <l n="157">Solo in disio di gloriosa palma</l>
     <l n="158">ogni cor giovenil s'accende e strugge;</l>
     <l n="159">e dentro al petto sorpriso dal sonno</l>
     <l n="160">li spirite' d'amor posar non ponno.</l>
    </lg>
    <lg n="21">
     <l n="161">E così mentre ognun dormendo langue,</l>
     <l n="162">ne' lacci è 'nvolto onde già mai non esce;</l>
     <l n="163">ma come suol fra l'erba el picciol angue</l>
     <l n="164">tacito errare, o sotto l'onde el pesce,</l>
     <l n="165">sì van correndo per l'ossa e pel sangue</l>
     <l n="166">gli ardenti spiritelli, e 'l foco cresce.</l>
     <l n="167">Ma Vener, com'e suo' alati corrieri</l>
     <l n="168">vide partiti, mosse altri pensieri.</l>
    </lg>
    <lg n="22">
     <l n="169">Pasitea fe' chiamar, del Sonno sposa,</l>
     <l n="170">Pasitea, delle Grazie una sorella,</l>
     <l n="171">Pasitea che dell'altre è più amorosa,</l>
     <l n="172">quella che sovra a tutte è la più bella;</l>
     <l n="173">e disse: «Muovi, o ninfa graziosa,</l>
     <l n="174">truova el consorte tuo, veloce e snella:</l>
     <l n="175">fa che e' mostri al bel Iulio tale imago,</l>
     <l n="176">che 'l facci di mostrarsi al campo vago».</l>
    </lg>
    <lg n="23">
     <l n="177">Così le disse; e già la ninfa accorta</l>
     <l n="178">correa sospesa per l'aier serena;</l>
     <l n="179">quete sanza alcun rombo l'ale porta,</l>
     <l n="180">e lo ritruova in men che non balena.</l>
     <l n="181">Al carro della Notte el facea scorta,</l>
     <l n="182">e l'aria intorno avea di Sogni piena,</l>
     <l n="183">di varie forme e stranier portamenti,</l>
     <l n="184">e facea racquetar li fiumi e i venti.</l>
    </lg>
    <lg n="24">
     <l n="185">Come la ninfa a' suoi gravi occhi apparve,</l>
     <l n="186">col folgorar d'un riso gliele aperse:</l>
     <l n="187">ogni nube dal ciglio via disparve,</l>
     <l n="188">che la forza del raggio non sofferse.</l>
     <l n="189">Ciascun de' Sogni drento alle lor larve</l>
     <l n="190">gli si fe' incontro, e 'l viso discoverse;</l>
     <l n="191">ma lei, poi che Morfeo con gli altri scelse,</l>
     <l n="192">gli chiese al Sonno, e tosto indi si svelse.</l>
    </lg>
    <lg n="25">
     <l n="193">Indi si svelse, e di quanto convenne</l>
     <l n="194">tosto ammonilli, e partì sanza posa;</l>
     <l n="195">a pena tanto el ciglio alto sostenne,</l>
     <l n="196">che fatta era già tutta sonnacchiosa;</l>
     <l n="197">vassen volando sanza muover penne,</l>
     <l n="198">e ritorna a sua dea, lieta e gioiosa.</l>
     <l n="199">Gli scelti Sogni ad ubidir s'affrettono</l>
     <l n="200">e sotto nuove fogge si rassettono:</l>
    </lg>
    <lg n="26">
     <l n="201">quali i soldati che di fuor s'attendono,</l>
     <l n="202">quando sanza sospetto et arme giacciono,</l>
     <l n="203">per suon di tromba al guerreggiar s'accendono,</l>
     <l n="204">vestonsi le corazze e gli elmi allacciono,</l>
     <l n="205">e giù dal fianco le spade sospendono,</l>
     <l n="206">grappon le lance e' forti scudi imbracciono;</l>
     <l n="207">e così divisati i destrier pungono</l>
     <l n="208">tanto ch'alla nimica schiera giungono.</l>
    </lg>
    <lg n="27">
     <l n="209">Tempo era quando l'alba s'avicina,</l>
     <l n="210">e divien fosca l'aria ove era bruna;</l>
     <l n="211">e già 'l carro stellato Icaro inchina,</l>
     <l n="212">e par nel volto scolorir la luna:</l>
     <l n="213">quando ciò ch'al bel Iulio el cel destina</l>
     <l n="214">mostrono i Sogni, e sua dolce fortuna;</l>
     <l n="215">dolce all'entrar, all'uscir troppo amara,</l>
     <l n="216">però che sempre dolce al mondo è rara.</l>
    </lg>
    <lg n="28">
     <l n="217">Pargli veder feroce la sua donna,</l>
     <l n="218">tutta nel volto rigida e proterva,</l>
     <l n="219">legar Cupido alla verde colonna</l>
     <l n="220">della felice pianta di Minerva,</l>
     <l n="221">armata sopra alla candida gonna,</l>
     <l n="222">che 'l casto petto col Gorgon conserva;</l>
     <l n="223">e par che tutte gli spennecchi l'ali,</l>
     <l n="224">e che rompa al meschin l'arco e li strali.</l>
    </lg>
    <lg n="29">
     <l n="225">Ahimè, quanto era mutato da quello</l>
     <l n="226">Amor che mo' tornò tutto gioioso!</l>
     <l n="227">Non era sovra l'ale altero e snello,</l>
     <l n="228">non del trionfo suo punto orgoglioso:</l>
     <l n="229">anzi merzé chiamava el meschinello</l>
     <l n="230">miseramente, e con volto pietoso</l>
     <l n="231">gridando a Iulio: «Miserere mei,</l>
     <l n="232">difendimi, o bel Iulio, da costei».</l>
    </lg>
    <lg n="30">
     <l n="233">E Iulio a lui dentro al fallace sonno</l>
     <l n="234">parea risponder con mente confusa:</l>
     <l n="235">«Come poss'io ciò far dolce mio donno,</l>
     <l n="236">ché nell'armi di Palla è tutta chiusa?</l>
     <l n="237">Vedi i mie' spirti che soffrir non ponno</l>
     <l n="238">la terribil sembianza di Medusa,</l>
     <l n="239">e 'l rabbioso fischiar delle ceraste</l>
     <l n="240">e 'l volto e l'elmo e 'l folgorar dell'aste».</l>
    </lg>
    <lg n="31">
     <l n="241">«Alza gli occhi, alza, Iulio, a quella fiamma</l>
     <l n="242">che come un sol col suo splendor t'adombra:</l>
     <l n="243">quivi è colei che l'alte mente infiamma,</l>
     <l n="244">e che de' petti ogni viltà disgombra.</l>
     <l n="245">Con essa, a guisa di semplice damma,</l>
     <l n="246">prenderai questa ch'or nel cor t'ingombra</l>
     <l n="247">tanta paura, e t'invilisce l'alma;</l>
     <l n="248">ché sol ti serba lei trionfal palma».</l>
    </lg>
    <lg n="32">
     <l n="249">Così dicea Cupido, e già la Gloria</l>
     <l n="250">scendea giù folgorando ardente vampo:</l>
     <l n="251">con essa Poesia, con essa Istoria</l>
     <l n="252">volavon tutte accese del suo lampo.</l>
     <l n="253">Costei parea ch'ad acquistar vittoria</l>
     <l n="254">rapissi Iulio orribilmente in campo,</l>
     <l n="255">e che l'arme di Palla alla sua donna</l>
     <l n="256">spogliassi, e lei lasciassi in bianca gonna.</l>
    </lg>
    <lg n="33">
     <l n="257">Poi Iulio di suo spoglie, armava tutto,</l>
     <l n="258">e tutto fiammeggiar lo facea d'auro;</l>
     <l n="259">quando era al fin del guerreggiar condutto,</l>
     <l n="260">al capo gl'intrecciava oliva e lauro.</l>
     <l n="261">Ivi tornar parea suo gioia in lutto:</l>
     <l n="262">vedeasi tolto il suo dolce tesauro.</l>
     <l n="263">vedea suo ninfa in trista nube avolta,</l>
     <l n="264">dagli occhi crudelmente esserli tolta.</l>
    </lg>
    <lg n="34">
     <l n="265">L'aier tutta parea divenir bruna,</l>
     <l n="266">e tremar tutto dello abisso il fondo;</l>
     <l n="267">parea sanguigno el cel farsi e la luna,</l>
     <l n="268">e cader giù le stelle nel profondo.</l>
     <l n="269">Poi vede lieta in forma di Fortuna</l>
     <l n="270">surger suo ninfa e rabbellirsi il mondo,</l>
     <l n="271">e prender lei di sua vita governo,</l>
     <l n="272">e lui con seco far per fama eterno.</l>
    </lg>
    <lg n="35">
     <l n="273">Sotto cotali ambagi al giovinetto</l>
     <l n="274">fu mostro de' suo' fati il leggier corso:</l>
     <l n="275">troppo felice, se nel suo diletto</l>
     <l n="276">non mettea morte acerba il crudel morso.</l>
     <l n="277">Ma che puote a Fortuna esser disdetto,</l>
     <l n="278">ch'a nostre cose allenta e stringe il morso?</l>
     <l n="279">Né val perch'altri la lusinghi o morda,</l>
     <l n="280">ch'a suo modo ne guida e sta pur sorda.</l>
    </lg>
    <lg n="36">
     <l n="281">Adunque il tanto lamentar che giova?</l>
     <l n="282">A che di pianto pur bagnar le gote,</l>
     <l n="283">se pur convien che lei ne guidi e muova?</l>
     <l n="284">Se mortal forza contro a lei non puote?</l>
     <l n="285">Se con sue penne il nostro mondo cova,</l>
     <l n="286">e tempra e volge, come vuol, le rote?</l>
     <l n="287">Beato qual da lei suo' pensier solve,</l>
     <l n="288">e tutto drento alla virtù s'involve!</l>
    </lg>
    <lg n="37">
     <l n="289">O felice colui che lei non cura</l>
     <l n="290">e che a' suoi gravi assalti non si arrende,</l>
     <l n="291">ma come scoglio che incontro al mar dura,</l>
     <l n="292">o torre che da Borea, si difende,</l>
     <l n="293">suo' colpi aspetta con fronte sicura,</l>
     <l n="294">e sta sempre provisto a sua vicende!</l>
     <l n="295">Da sé sol pende, e 'n se stesso si fida,</l>
     <l n="296">né guidato è dal caso, anzi lui guida.</l>
    </lg>
    <lg n="38">
     <l n="297">Già carreggiando il carro Aurora lieta</l>
     <l n="298">di Pegaso stringea l'ardente briglia;</l>
     <l n="299">surgea del Gange el bel solar pianeta,</l>
     <l n="300">raggiando intorno coll'aurate ciglia;</l>
     <l n="301">già tutto parea d'oro il monte Oeta,</l>
     <l n="302">fuggita di Latona era la figlia;</l>
     <l n="303">surgevon rugiadosi in loro stelo</l>
     <l n="304">li fior chinati dal notturno gelo.</l>
    </lg>
    <lg n="39">
     <l n="305">La rondinella sovra al nido allegra,</l>
     <l n="306">cantando salutava il nuovo giorno;</l>
     <l n="307">e già de' Sogni la compagnia negra</l>
     <l n="308">a sua spilonca avean fatto ritorno</l>
     <l n="309">quando con mente insieme lieta et egra</l>
     <l n="310">si destò Giulio e girò gli occhi intorno:</l>
     <l n="311">gli occhi intorno girò tutto stupendo,</l>
     <l n="312">d'amore e d'un disio di gloria ardendo.</l>
    </lg>
    <lg n="40">
     <l n="313">Pargli vedersi tuttavia davanti</l>
     <l n="314">la Gloria armata in su l'ale veloce</l>
     <l n="315">chiamare a giostra e valorosi amanti,</l>
     <l n="316">e gridar «Iulio Iulio» ad alta voce.</l>
     <l n="317">Già sentir pargli le trombe sonanti,</l>
     <l n="318">già divien tutto nell'arme feroce:</l>
     <l n="319">così tutto focoso in piè risorge,</l>
     <l n="320">e verso il cel cota' parole porge:</l>
    </lg>
    <lg n="41">
     <l n="321">«O sacrosanta dea, figlia di Giove,</l>
     <l n="322">per cui il tempio di Ian s'apre e riserra,</l>
     <l n="323">la cui potente destra serba e muove</l>
     <l n="324">intero arbitrio di pace e di guerra;</l>
     <l n="325">vergine santa, che mirabil pruove</l>
     <l n="326">mostri del tuo gran nume in cielo e 'n terra,</l>
     <l n="327">che i valorosi cuori a virtù infiammi,</l>
     <l n="328">soccorrimi or, Tritonia, e virtù dammi.</l>
    </lg>
    <lg n="42">
     <l n="329">S'io vidi drento alle tue armi chiusa</l>
     <l n="330">la sembianza di lei che me a me fura;</l>
     <l n="331">s'io vidi il volto orribil di Medusa</l>
     <l n="332">far lei contro ad Amor troppo esser dura;</l>
     <l n="333">se poi mie mente dal tremor confusa</l>
     <l n="334">sotto il tuo schermo diventò secura;</l>
     <l n="335">s'Amor con teco a grande opra mi chiama,</l>
     <l n="336">mostrami il porto, o dea, d'eterna fama.</l>
    </lg>
    <lg n="43">
     <l n="337">E tu che drento alla 'nfocata nube</l>
     <l n="338">degnasti tua sembianza dimostrarmi,</l>
     <l n="339">e ch'ogni altro pensier dal cor mi rube,</l>
     <l n="340">fuor che d'amor dal qual non posso atarmi;</l>
     <l n="341">e m'infiammasti come a suon di tube</l>
     <l n="342">animoso caval s'infiamma all'armi,</l>
     <l n="343">fammi in tra gli altri, o Gloria, sì solenne,</l>
     <l n="344">ch'io batta insino al cel teco le penne.</l>
    </lg>
    <lg n="44">
     <l n="345">E s'io son, dolce Amor, s'io son pur degno</l>
     <l n="346">essere il tuo campion contro a costei,</l>
     <l n="347">contro a costei da cui con forza e 'ngegno,</l>
     <l n="348">se ver mi dice il sonno, avinto sei,</l>
     <l n="349">fa sì del tuo furor mio pensier pregno,</l>
     <l n="350">che spirto di pietà nel cor li crei:</l>
     <l n="351">mie virtù per se stesse ha l'ale corte,</l>
     <l n="352">perché troppo è 'l valor di costei forte.</l>
    </lg>
    <lg n="45">
     <l n="353">Troppo forte è, signor, il suo valore,</l>
     <l n="354">che, come vedi, il tuo poter non cura:</l>
     <l n="355">e tu pur suoli al cor gentile, Amore,</l>
     <l n="356">riparar come augello alla verdura.</l>
     <l n="357">Ma se mi presti il tuo santo furore,</l>
     <l n="358">leverai me sopra la tua natura;</l>
     <l n="359">e farai, come suol marmorea rota,</l>
     <l n="360">che lei non taglia e pure il ferro arrota.</l>
    </lg>
    <lg n="46">
     <l n="361">Con voi me 'n vengo, Amor, Minerva e Gloria,</l>
     <l n="362">ché 'l vostro foco tutto 'l cor m'avvampa:</l>
     <l n="363">da voi spero acquistar l'alta vittoria,</l>
     <l n="364">ché tutto acceso son di vostra lampa;</l>
     <l n="365">datemi aita sì che ogni memoria</l>
     <l n="366">segnar si possa di mia eterna stampa,</l>
     <l n="367">e facci umil colei ch'or mi disdegna:</l>
     <l n="368">ch'io porterò di voi nel campo insegna.</l>
    </lg>
   </lg>
  </body>
 </text>
</TEI>