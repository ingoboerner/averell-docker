<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - I SANTI</title>
    <author>Niccolò Tommaseo</author>
   </titleStmt>
   <extent>
    <measure unit="stanza">14</measure>
    <measure unit="line">164</measure>
   </extent>
   <publicationStmt>
    <publisher>UNED University</publisher>
    <idno>Niccolò Tommaseo_poesie-i-santi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - I SANTI</title>
     <author>Niccolò Tommaseo</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - I SANTI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">L'inno leviamo a Dio. Di Santo in Santo</l>
     <l n="2">salga il pensier, come di cima in cima,</l>
     <l n="3">lieto volando, e si riposi in Lui.</l>
     <l n="4">Qual di mille splendor' conserta luce,</l>
     <l n="5">qual di mille ghirlande aura diffusa,</l>
     <l n="6">son le virtù de' Santi. Or chi m'aiuta</l>
     <l n="7">nell'anima raccôr tanta bellezza?</l>
    </lg>
    <lg n="2">
     <l n="8">Vieni, invocata, e le celesti altezze</l>
     <l n="9">rischiari il tuo candor, dolce Maria.</l>
     <l n="10">Ogni color di bene ha posto Iddio</l>
     <l n="11">nel tuo candor. Le bianche ali e vermiglie</l>
     <l n="12">muovono in quella luce alme leggiadre.</l>
     <l n="13">«Salvete, o fior de' martiri, che, al primo</l>
     <l n="14">aprir del dì, regale ira disperse</l>
     <l n="15">come turbine fa rose nascenti».</l>
     <l n="16">Cara la voce di Gesù che disse:</l>
     <l n="17">«lasciate i pargoletti a me venire».</l>
     <l n="18">E belli i vostri passi e benedette</l>
     <l n="19">le frondi vostre, o Calasanzio, o Neri,</l>
     <l n="20">e quanta in molte etadi, in molte genti</l>
     <l n="21">nell'amor di Gesù prole vi nacque.</l>
    </lg>
    <lg n="3">
     <l n="22">Sacra cura i fanciulli. E come allora</l>
     <l n="23">che per l'ombre de' boschi e della notte</l>
     <l n="24">trafugavi, Giuseppe, in vêr l'Egitto</l>
     <l n="25">con la Vergine cara il Figlio Iddio,</l>
     <l n="26">trepidando di tema e di pietate</l>
     <l n="27">e d'umil gioia e di speranza mesta,</l>
     <l n="28">e pregavi il Signor che te facesse</l>
     <l n="29">degno custode al venerato pegno;</l>
     <l n="30">così siam noi, Giuseppe: e in ogni voce</l>
     <l n="31">di bambinello udiam Gesù, che chiede</l>
     <l n="32">e promette pietà. Con noi pregate,</l>
     <l n="33">donne che foste madri, e sante or siete,</l>
     <l n="34">che sui figliuoli, o periglianti o morti</l>
     <l n="35">o ingrati a Dio, spargeste e preci e pianto:</l>
     <l n="36">pe' nostri figli orate. Italia al vostro,</l>
     <l n="37">o pie, materno amor si raccomanda.</l>
     <l n="38">In mezzo a noi scendete, e a' cari nostri</l>
     <l n="39">istillate nel cor sante parole;</l>
     <l n="40">e il ciel sia con la terra una famiglia.</l>
    </lg>
    <lg n="4">
     <l n="41">O tempi primi! Oh gioventù del mondo,</l>
     <l n="42">quando fra terra e ciel venìa più lieve,</l>
     <l n="43">più rilucente un velo, e le foreste</l>
     <l n="44">vergini ancor nell'alito di Dio;</l>
     <l n="45">piena d'arcane vision la notte,</l>
     <l n="46">piene di sacri mormorii le fonti,</l>
     <l n="47">e il dolor di fatidiche speranze.</l>
    </lg>
    <lg n="5">
     <l n="48">È sublime il dolor nella speranza.</l>
     <l n="49">Come il Battista della madre in seno,</l>
     <l n="50">tale esultava a' Patriarchi in cuore</l>
     <l n="51">la viva fé de' secoli venturi.</l>
    </lg>
    <lg n="6">
     <l n="52">Forti gioie, Signor, gioie pensose</l>
     <l n="53">spira ne' figli tuoi. Risplenda in alto</l>
     <l n="54">l'esempio vostro a noi, Vergini Sante,</l>
     <l n="55">che di sangue e d'amor deste martiro.</l>
     <l n="56">Né ferro o fiamma che divelse ed arse</l>
     <l n="57">gli occhi possenti e il dolce viso e il seno,</l>
     <l n="58">né di calunnia attossicati dardi,</l>
     <l n="59">né di lusinga insidie allettatrici</l>
     <l n="60">sciolser l'affetto che a Gesù v'unìa;</l>
     <l n="61">e, amate membra del suo corpo divo,</l>
     <l n="62">a lui tornaste. Il freddo mondo ingrato,</l>
     <l n="63">che macchiate e dimentiche v'avrìa,</l>
     <l n="64">v'adora il mondo e v'erge altari e templi,</l>
     <l n="65">e a città molte e a genti è il nome vostro</l>
     <l n="66">festa e tutela. E mentre a voi ripensa</l>
     <l n="67">dell'artigian la poveretta moglie</l>
     <l n="68">e prega a' vostri altar', più bei sembianti</l>
     <l n="69">e più puri vestì la pargoletta</l>
     <l n="70">ch'or le fiorisce il talamo pudico.</l>
    </lg>
    <lg n="7">
     <l n="71">Ma non tutte, o Signor (consiglio arcano),</l>
     <l n="72">fûr l'elette del cielo abitatrici</l>
     <l n="73">inesperte di colpa. E come in alto</l>
     <l n="74">nuvola ascende e dall'opaco grembo</l>
     <l n="75">acque distilla che dan vita ai fiori;</l>
     <l n="76">così da' falli e dal pentir de' Santi</l>
     <l n="77">alle languenti usciva anime umane</l>
     <l n="78">refrigerio e conforto. A voi che il mondo</l>
     <l n="79">punì di gioie amare e ambiti affanni;</l>
     <l n="80">e combatteste, e non servil paura</l>
     <l n="81">ma vergogna gentil vi volse a Dio;</l>
     <l n="82">e pregando vinceste; alme felici,</l>
     <l n="83">pietà di noi: che confessiamo a Dio,</l>
     <l n="84">alla Vergine madre, agli ascendenti</l>
     <l n="85">angelici candori, e, Santi, a voi</l>
     <l n="86">grande la colpa nostra. E tu che tanto</l>
     <l n="87">di concetti, Agostino, e di desii</l>
     <l n="88">cammin coll'infiammata alma corresti,</l>
     <l n="89">prega dal ciel con noi. Quanti il costume</l>
     <l n="90">di studi ornaste, onde la fé splendea</l>
     <l n="91">come profondo ciel fitto di stelle;</l>
     <l n="92">pregate: e a quanti la parola amante</l>
     <l n="93">(come dal verde di romita cima</l>
     <l n="94">ampio fiume) abbondò pura e sonante,</l>
     <l n="95">che ad alto ver giungeste alta bellezza.</l>
    </lg>
    <lg n="8">
     <l n="96">Non è nemico di gentil bellezza,</l>
     <l n="97">Cristo, il tuo vero. E qual per l'aere immenso</l>
     <l n="98">di gracile uccellin vola la voce;</l>
     <l n="99">tal varca i cieli, e in armonia temprato</l>
     <l n="100">sale al Signor, Cecilia, il tuo sospiro.</l>
    </lg>
    <lg n="9">
     <l n="101">Alla dolce aura de' tuoi detti santi</l>
     <l n="102">corser, Gesù, le donne; e i tuoi misteri</l>
     <l n="103">tu gli versasti in cor, quasi possente</l>
     <l n="104">liquore in sottil vetro. Oh benedetto</l>
     <l n="105">Padre e Signor del ciel, che queste cose</l>
     <l n="106">a' parvoli riveli, ai dotti ascondi!</l>
    </lg>
    <lg n="10">
     <l n="107">Da che scuola, o Profeti, aveste il canto</l>
     <l n="108">ch'alto su tutti i secoli si stende</l>
     <l n="109">siccome il cielo? Di Neron la corte</l>
     <l n="110">forse t'apprese, o pescator mendico,</l>
     <l n="111">quella parola in cui rivisse il mondo?</l>
     <l n="112">Oh campi, oh poggi, oh schiette acque correnti,</l>
     <l n="113">in voi ci parla Iddio. Da voi, maestre,</l>
     <l n="114">Spiridion tra le odorate valli</l>
     <l n="115">di Cipro sua pastor, sentì la mente</l>
     <l n="116">alle divine cose illuminarsi.</l>
     <l n="117">A un popol di romiti entrava in cuore</l>
     <l n="118">la vostra ebbrezza; ed esultò ripiena</l>
     <l n="119">la solitudin pia d'angeli e d'inni.</l>
    </lg>
    <lg n="11">
     <l n="120">E nel deserto in pria spiegar vi piacque</l>
     <l n="121">ampie le vostre tende, o Patriarchi</l>
     <l n="122">d'Italia mia, che di Gesù la sposa</l>
     <l n="123">d'ùmil coraggio e libere fatiche,</l>
     <l n="124">Benedetto e Francesco, incoronaste.</l>
    </lg>
    <lg n="12">
     <l n="125">Giorni men tetri alla gemente sposa</l>
     <l n="126">orate: e voi che la esaltaste arditi</l>
     <l n="127">col testimonio della morte sacra,</l>
     <l n="128">martiri, orate. Ascenderanno in gloria,</l>
     <l n="129">e salirem con essi; e lì men grande</l>
     <l n="130">il re sarà del servo: e ad uno ad uno</l>
     <l n="131">conoscerem que' forti a cui fu bello</l>
     <l n="132">donar senz'ira per la patria il sangue,</l>
     <l n="133">puri d'orgoglio il cuor. Crescon feraci</l>
     <l n="134">in ogni terra del martìr le palme,</l>
     <l n="135">e in ogni età. Nepomucèno, il sai,</l>
     <l n="136">che all'importuno re sdegnasti i sacri</l>
     <l n="137">tradir segreti del femmineo petto:</l>
     <l n="138">Ambrogio il sa, che l'omicida Augusto</l>
     <l n="139">discacciò dalla Chiesa, e qui, dicea,</l>
     <l n="140">mare, l'insano fiotto infrangerai.</l>
     <l n="141">Quante, o Signor, dolcezze a' tuoi diletti</l>
     <l n="142">vennero, e quanti, dacché 'l mondo nacque,</l>
     <l n="143">sorser da cuore umano atti d'amore,</l>
     <l n="144">sapremo in te. Di ciascun fiore ogni aura,</l>
     <l n="145">e di ciascun ruscel godremo ogni onda,</l>
     <l n="146">i rai distinti di ciascuna stella.</l>
    </lg>
    <lg n="13">
     <l n="147">Credo al consorzio de' tuoi Santi, o Dio;</l>
     <l n="148">sento lo spirto lor correrci intorno</l>
     <l n="149">com'aria viva, e palpitarci in cuore:</l>
     <l n="150">ché ne' fior' nostri è il sangue loro e il pianto.</l>
     <l n="151">Ma voi pur, che ne' secoli venturi</l>
     <l n="152">con amor lungo educherete, o Giusti,</l>
     <l n="153">l'arbore sacra de' gentili affetti,</l>
     <l n="154">ringrazio e invoco. L'avvenir ci giovi:</l>
     <l n="155">e alcuna a noi ne venga aura, siccome</l>
     <l n="156">a' naviganti vien, di terre ignote</l>
     <l n="157">nunzio, uccel pellegrino o fior nuotante.</l>
    </lg>
    <lg n="14">
     <l n="158">Il prego udite, al senso nostro ignoti</l>
     <l n="159">Angeli santi, Potestà sovrane,</l>
     <l n="160">vite d'amor, che l'universo empiete,</l>
     <l n="161">come la luce il cielo. Al vostro echeggi</l>
     <l n="162">l'inno terreno; e a questo umìl pianeta</l>
     <l n="163">guardate pii; ché in questo umìl pianeta</l>
     <l n="164">discese Gabriel, pianse Maria.</l>
    </lg>
   </lg>
  </body>
 </text>
</TEI>