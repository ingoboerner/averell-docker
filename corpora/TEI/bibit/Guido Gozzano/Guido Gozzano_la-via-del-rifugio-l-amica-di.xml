<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La via del rifugio - L'AMICA DI NONNA SPERANZA</title>
    <author>Guido Gozzano</author>
   </titleStmt>
   <extent>
    <measure unit="stanza">54</measure>
    <measure unit="line">114</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_la-via-del-rifugio-l-amica-di</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La via del rifugio - L'AMICA DI NONNA SPERANZA</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La via del rifugio - L'AMICA DI NONNA SPERANZA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Loreto impagliato ed il busto d'Alfieri, di Napoleone,</l>
     <l n="2">i fiori in cornice (le buone cose di pessimo gusto!)</l>
    </lg>
    <lg n="2">
     <l n="3">il caminetto un po' tetro, le scatole senza confetti,</l>
     <l n="4">i frutti di marmo protetti dalle campane di vetro,</l>
    </lg>
    <lg n="3">
     <l n="5">un qualche raro balocco, gli scrigni fatti di valve,</l>
     <l n="6">gli oggetti col mònito salve, ricordo, le noci di cocco,</l>
    </lg>
    <lg n="4">
     <l n="7">Venezia ritratta a musaici, gli acquerelli un po' scialbi,</l>
     <l n="8">le stampe, i cofani, gli albi dipinti d'anemoni arcaici,</l>
    </lg>
    <lg n="5">
     <l n="9">le tele di Massimo d'Azeglio, le miniature,</l>
     <l n="10">i dagherottipi: figure sognanti in perplessità,</l>
    </lg>
    <lg n="6">
     <l n="11">il gran lampadario vetusto che pende a mezzo il salone</l>
     <l n="12">e immilla nel quarzo le buone cose di pessimo gusto,</l>
    </lg>
    <lg n="7">
     <l n="13">il cùcu dell'ore che canta, le sedie parate a damasco</l>
     <l n="14">chermisi... rinasco, rinasco del mille ottocento cinquanta!</l>
    </lg>
    <lg n="8">
     <l n="15">I fratellini alla sala quest'oggi non possono accedere</l>
     <l n="16">che cauti (hanno tolte le federe ai mobili: è giorno di gala).</l>
    </lg>
    <lg n="9">
     <l n="17">Ma quelli v'irrompono in frotta. È giunta è giunta in vacanza</l>
     <l n="18">la grande sorella Speranza con la compagna Carlotta.</l>
    </lg>
    <lg n="10">
     <l n="19">Ha diciassette anni la Nonna! Carlotta quasi lo stesso:</l>
     <l n="20">da poco hanno avuto il permesso d'aggiungere un cerchio alla gonna;</l>
    </lg>
    <lg n="11">
     <l n="21">il cerchio ampissimo increspa la gonna a rose turchine:</l>
     <l n="22">più snella da la crinoline emerge la vita di vespa.</l>
    </lg>
    <lg n="12">
     <l n="23">Entrambe hanno un scialle ad arancie, a fiori, a uccelli, a ghirlande:</l>
     <l n="24">divisi i capelli in due bande scendenti a mezzo le guancie.</l>
    </lg>
    <lg n="13">
     <l n="25">Son giunte da Mantova senza stanchezza al Lago Maggiore</l>
     <l n="26">sebbene quattordici ore viaggiassero in diligenza.</l>
    </lg>
    <lg n="14">
     <l n="27">Han fatto l'esame più egregio di tutta la classe. Che affanno</l>
     <l n="28">passato terribile! Hanno lasciato per sempre il collegio.</l>
    </lg>
    <lg n="15">
     <l n="29">O Belgirate tranquilla! La sala dà sul giardino:</l>
     <l n="30">fra i tronchi diritti scintilla lo specchio del Lago turchino.</l>
    </lg>
    <lg n="16">
     <l n="31">Silenzio, bambini! Le amiche — bambini fate pian piano! —</l>
     <l n="32">le amiche provano al piano un fascio di musiche antiche:</l>
    </lg>
    <lg n="17">
     <l n="33">motivi un poco artefatti nel secentismo fronzuto</l>
     <l n="34">di Arcangelo del Leuto e di Alessandro Scarlatti;</l>
    </lg>
    <lg n="18">
     <l n="35">innamorati dispersi, gementi il “core” e “l'augello”,</l>
     <l n="36">languori del Giordanello in dolci bruttissimi versi:</l>
    </lg>
    <lg n="19">
     <l n="37">“...caro mio ben</l>
     <l n="38">credimi almen,</l>
     <l n="39">senza di te,</l>
     <l n="40">languisce il cor!</l>
     <l n="41">Il tuo fedel</l>
     <l n="42">sospira ognor,</l>
     <l n="43">cessa crudel</l>
     <l n="44">tanto rigor!”</l>
    </lg>
    <lg n="20">
     <l n="45">Carlotta canta. Speranza suona. Dolce e fiorita</l>
     <l n="46">si schiude alla breve romanza di mille promesse la vita.</l>
    </lg>
    <lg n="21">
     <l n="47">O musica, lieve sussurro! E già nell'animo ascoso</l>
     <l n="48">d'ognuna sorride lo sposo promesso: il Principe Azzurro,</l>
    </lg>
    <lg n="22">
     <l n="49">lo sposo dei sogni sognati... O margherite in collegio</l>
     <l n="50">sfogliate per sortilegio sui teneri versi del Prati!</l>
    </lg>
    <lg n="23">
     <l n="51">Giungeva lo Zio, signore virtuoso, di molto riguardo,</l>
     <l n="52">ligio al Passato al Lombardo–Veneto e all'Imperatore.</l>
    </lg>
    <lg n="24">
     <l n="53">Giungeva la Zia ben degna consorte, molto dabbene,</l>
     <l n="54">ligia al Passato sebbene amante del Re di Sardegna.</l>
    </lg>
    <lg n="25">
     <l n="55">“Baciate la mano alli Zii!” dicevano il Babbo e la Mamma,</l>
     <l n="56">e alzavano il volto di fiamma ai piccolini restii.</l>
    </lg>
    <lg n="26">
     <l n="57">“E questa è l'amica in vacanza: madamigella Carlotta</l>
     <l n="58">Capenna: l'alunna più dotta, l'amica più cara a Speranza”.</l>
    </lg>
    <lg n="27">
     <l n="59">“Ma bene... ma bene... ma bene...” — diceva gesuitico e tardo</l>
     <l n="60">lo Zio di molto riguardo — “...ma bene... ma bene... ma bene...</l>
    </lg>
    <lg n="28">
     <l n="61">Capenna? Conobbi un Arturo Capenna... Capenna... Capenna...</l>
     <l n="62">Sicuro! Alla Corte di Vienna! Sicuro... sicuro... sicuro...”</l>
    </lg>
    <lg n="29">
     <l n="63">“Gradiscono un po' di marsala?” — “Signora Sorella: magari”.</l>
     <l n="64">E sulle poltrone di gala sedevano in bei conversari.</l>
    </lg>
    <lg n="30">
     <l n="65">“...ma la Brambilla non seppe... — È pingue già per l'Ernani;</l>
     <l n="66">la Scala non ha più soprani... — Che vena quel Verdi Giuseppe!</l>
    </lg>
    <lg n="31">
     <l n="67">“...nel marzo avremo un lavoro — alla Fenice: m'han detto —</l>
     <l n="68">nuovissimo: il Rigoletto; si parla d'un capolavoro. —</l>
    </lg>
    <lg n="32">
     <l n="69">“...azzurri si portano o grigi? — E questi orecchini! Che bei</l>
     <l n="70">rubini! E questi cammei?... — La gran novità di Parigi...”</l>
    </lg>
    <lg n="33">
     <l n="71">“...Radetzky? Ma che? L'armistizio... la pace, la pace che regna...</l>
     <l n="72">Quel giovine Re di Sardegna è uomo di molto giudizio!”</l>
    </lg>
    <lg n="34">
     <l n="73">“È certo uno spirito insonne... — ...e forte e vigile e scaltro.”</l>
     <l n="74">“È bello? — Non bello: tutt'altro... — Gli piacciono molto le donne.</l>
    </lg>
    <lg n="35">
     <l n="75">“Speranza!” (chinavansi piano, in tono un po' sibillino)</l>
     <l n="76">“Carlotta! Scendete in giardino: andate a giocare al volano!”</l>
    </lg>
    <lg n="36">
     <l n="77">Allora le amiche serene lasciavano con un perfetto</l>
     <l n="78">inchino di molto rispetto gli Zii molto dabbene.</l>
    </lg>
    <lg n="37">
     <l n="79">Oimè! Chè, giocando, un volano, troppo respinto all'assalto,</l>
     <l n="80">non più ridiscese dall'alto dei rami d'un ippocastano!</l>
    </lg>
    <lg n="38">
     <l n="81">S'inchinano sui balaustri le amiche e guardano il Lago,</l>
     <l n="82">sognando l'amore presago nei loro bei sogni trilustri.</l>
    </lg>
    <lg n="39">
     <l n="83">“... se tu vedessi che bei denti! — Quant'anni? — Ventotto.</l>
     <l n="84">— Poeta? — Frequenta il salotto della contessa Maffei!”</l>
    </lg>
    <lg n="40">
     <l n="85">Non vuole morire, non langue il giorno. S'accende più ancora</l>
     <l n="86">di porpora: come un'aurora stigmatizzata di sangue;</l>
    </lg>
    <lg n="41">
     <l n="87">si spenge infine, ma lento. I monti s'abbrunano in coro:</l>
     <l n="88">il Sole si sveste dell'oro, la Luna si veste d'argento.</l>
    </lg>
    <lg n="42">
     <l n="89">Romantica Luna fra un nimbo leggero, che baci le chiome</l>
     <l n="90">dei pioppi arcata siccome un sopracciglio di bimbo,</l>
    </lg>
    <lg n="43">
     <l n="91">il sogno di tutto un passato nella tua curva s'accampa:</l>
     <l n="92">non sorta sei da una stampa del Novelliere Illustrato?</l>
    </lg>
    <lg n="44">
     <l n="93">Vedesti le case deserte di Parisina la bella</l>
     <l n="94">non forse? Non forse sei quella amata dal giovane Werter?</l>
    </lg>
    <lg n="45">
     <l n="95">“...Mah! ... Sogni di là da venire. — Il Lago s'è fatto più denso</l>
     <l n="96">di stelle — ...che pensi?... — Non penso... — Ti piacerebbe morire?”</l>
    </lg>
    <lg n="46">
     <l n="97">“Sì! — Pare che il cielo riveli più stelle nell'acqua e più lustri.</l>
     <l n="98">Inchìnati sui balaustri: sognamo così, tra due cieli...”</l>
    </lg>
    <lg n="47">
     <l n="99">“Son come sospesa: mi libro nell'alto!... — Conosce Mazzini...</l>
     <l n="100">— E l'ami? — Che versi divini!... — Fu lui a donarmi quel libro,</l>
    </lg>
    <lg n="48">
     <l n="101">ricordi? che narra siccome amando senza fortuna</l>
     <l n="102">un tale si uccida per una: per una che aveva il mio nome”.</l>
    </lg>
    <lg n="49">
     <l n="103">Carlotta! Nome non fine, ma dolce! Che come l'essenze</l>
     <l n="104">risusciti le diligenze, lo scialle, la crinoline...</l>
    </lg>
    <lg n="50">
     <l n="105">O amica di Nonna conosco le aiuole per ove leggesti</l>
     <l n="106">i casi di Jacopo mesti nel tenero libro del Foscolo.</l>
    </lg>
    <lg n="51">
     <l n="107">Ti fisso nell'albo con tanta tristezza, ov'è di tuo pugno</l>
     <l n="108">la data:ventotto di Giugno del mille ottocento cinquanta.</l>
    </lg>
    <lg n="52">
     <l n="109">Stai come rapita in un cantico: lo sguardo al cielo profondo,</l>
     <l n="110">e l'indice al labbro, secondo l'atteggiamento romantico.</l>
    </lg>
    <lg n="53">
     <l n="111">Quel giorno — malinconia! — vestivi un abito rosa</l>
     <l n="112">per farti — novissima cosa! — ritrarre in fotografia...</l>
    </lg>
    <lg n="54">
     <l n="113">Ma te non rivedo nel fiore, o amica di Nonna! Ove sei</l>
     <l n="114">o sola che — forse — potrei amare, amare d'amore?</l>
    </lg>
   </lg>
  </body>
 </text>
</TEI>