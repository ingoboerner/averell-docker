<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La via del rifugio - LE DUE STRADE</title>
    <author>Guido Gozzano</author>
   </titleStmt>
   <extent>
    <measure unit="stanza">50</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_la-via-del-rifugio-le-due-stra</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La via del rifugio - LE DUE STRADE</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La via del rifugio - LE DUE STRADE</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Tra bande verdi gialle d'innumeri ginestre</l>
     <l n="2">la bella strada alpestre scendeva nella valle.</l>
    </lg>
    <lg n="2">
     <l n="3">Andavo con l'Amica, recando nell'ascesa</l>
     <l n="4">la triste che già pesa nostra catena antica;</l>
    </lg>
    <lg n="3">
     <l n="5">quando nel lento oblìo, rapidamente in vista</l>
     <l n="6">apparve una ciclista a sommo del pendìo.</l>
    </lg>
    <lg n="4">
     <l n="7">Ci venne incontro; scese. “Signora! Sono Grazia!”</l>
     <l n="8">sorrise nella grazia dell'abito scozzese.</l>
    </lg>
    <lg n="5">
     <l n="9">“Graziella, la bambina?” — “Mi riconosce ancora?”</l>
     <l n="10">“Ma certo!” E la Signora baciò la Signorina.</l>
    </lg>
    <lg n="6">
     <l n="11">“La piccola Graziella! Diciott'anni? Di già?</l>
     <l n="12">La Mamma come sta? E ti sei fatta bella!”</l>
    </lg>
    <lg n="7">
     <l n="13">“La piccola Graziella, così cattiva e ingorda!...”</l>
     <l n="14">“Signora, si ricorda quelli anni?” — “E così bella</l>
    </lg>
    <lg n="8">
     <l n="15">vai senza cavalieri in bicicletta?” — “Vede...”</l>
     <l n="16">“Ci segui un tratto a piede?” — “Signora, volentieri...”</l>
    </lg>
    <lg n="9">
     <l n="17">“Ah! ti presento, aspetta, l'Avvocato, un amico</l>
     <l n="18">caro di mio marito... Dagli la bicicletta”.</l>
    </lg>
    <lg n="10">
     <l n="19">Sorrise e non rispose. Condussi nell'ascesa</l>
     <l n="20">la bicicletta accesa d'un gran mazzo di rose.</l>
    </lg>
    <lg n="11">
     <l n="21">E la Signora scaltra e la bambina ardita</l>
     <l n="22">si mossero: la vita una allacciò dell'altra.</l>
    </lg>
    <lg n="12">
     <l n="23">Adolescente l'una nelle gonnelle corte,</l>
     <l n="24">eppur già donna: forte bella vivace bruna</l>
    </lg>
    <lg n="13">
     <l n="25">e balda nel solino dritto, nella cravatta,</l>
     <l n="26">la gran chioma disfatta nel tocco da fantino.</l>
    </lg>
    <lg n="14">
     <l n="27">Ed io godevo senza parlare, con l'aroma</l>
     <l n="28">degli abeti, l'aroma di quell'adolescenza.</l>
    </lg>
    <lg n="15">
     <l n="29">— O via della salute, o vergine apparita,</l>
     <l n="30">o via tutta fiorita di gioie non mietute,</l>
    </lg>
    <lg n="16">
     <l n="31">forse la buona via saresti al mio passaggio,</l>
     <l n="32">un dolce beveraggio alla malinconia.</l>
    </lg>
    <lg n="17">
     <l n="33">O Bimba, nelle palme tu chiudi la mia sorte;</l>
     <l n="34">discendere alla Morte come per rive calme,</l>
    </lg>
    <lg n="18">
     <l n="35">discendere al Niente pel mio sentiero umano,</l>
     <l n="36">ma avere te per mano, o dolce sorridente! —</l>
    </lg>
    <lg n="19">
     <l n="37">Così dicevo senza parola. E l'Altra intanto</l>
     <l n="38">vedevo: triste accanto a quell'adolescenza!</l>
    </lg>
    <lg n="20">
     <l n="39">Da troppo tempo bella, non più bella tra poco,</l>
     <l n="40">colei che vide al gioco la piccola Graziella.</l>
    </lg>
    <lg n="21">
     <l n="41">Belli i belli occhi strani della bellezza ancora</l>
     <l n="42">d'un fiore che disfiora e non avrà domani.</l>
    </lg>
    <lg n="22">
     <l n="43">Al freddo che s'annunzia piegan le rose intatte,</l>
     <l n="44">ma la donna combatte nell'ultima rinunzia.</l>
    </lg>
    <lg n="23">
     <l n="45">O pallide leggiadre mani per voi trascorse –</l>
     <l n="46">ro gli anni! Gli anni, forse, gli anni di mia Madre!</l>
    </lg>
    <lg n="24">
     <l n="47">Sotto l'aperto cielo, presso l'adolescente</l>
     <l n="48">come terribilmente m'apparve lo sfacelo!</l>
    </lg>
    <lg n="25">
     <l n="49">Nulla fu più sinistro che la bocca vermiglia</l>
     <l n="50">troppo, le tinte ciglia e l'opera del bistro</l>
    </lg>
    <lg n="26">
     <l n="51">intorno all'occhio stanco, la piega di quei labri,</l>
     <l n="52">l'inganno dei cinabri sul volto troppo bianco,</l>
    </lg>
    <lg n="27">
     <l n="53">gli accesi dal veleno biondissimi capelli:</l>
     <l n="54">in altro tempo belli d'un bel biondo sereno.</l>
    </lg>
    <lg n="28">
     <l n="55">Da troppo tempo bella, non più bella tra poco,</l>
     <l n="56">colei che vide al gioco la piccola Graziella.</l>
    </lg>
    <lg n="29">
     <l n="57">— O mio cuore che valse la luce mattutina</l>
     <l n="58">raggiante sulla china tutte le strade false?</l>
    </lg>
    <lg n="30">
     <l n="59">Cuore che non fioristi, è vano che t'affretti</l>
     <l n="60">verso miraggi schietti, in orti meno tristi.</l>
    </lg>
    <lg n="31">
     <l n="61">Tu senti che non giova all'uomo soffermarsi,</l>
     <l n="62">lattare i sogni sparsi per una vita nuova.</l>
    </lg>
    <lg n="32">
     <l n="63">Discenderai al niente pel tuo sentiero umano</l>
     <l n="64">e non avrai per mano la dolce sorridente,</l>
    </lg>
    <lg n="33">
     <l n="65">ma l'altro beveraggio avrai fino alla morte:</l>
     <l n="66">il tempo è già più forte di tutto il tuo coraggio. —</l>
    </lg>
    <lg n="34">
     <l n="67">Queste pensavo cose, guidando nell'ascesa</l>
     <l n="68">la bicicletta accesa d'un gran mazzo di rose.</l>
    </lg>
    <lg n="35">
     <l n="69">Erano folti intorno gli abeti nell'assalto</l>
     <l n="70">dei greppi fino all'alto nevaio disadorno.</l>
    </lg>
    <lg n="36">
     <l n="71">I greggi, sparsi a picco, in gran tinniti e mugli</l>
     <l n="72">brucavano ai cespugli di menta il latte ricco;</l>
    </lg>
    <lg n="37">
     <l n="73">e prossimi e lontani univan sonnolenti</l>
     <l n="74">al ritmo dei torrenti un ritmo di campani.</l>
    </lg>
    <lg n="38">
     <l n="75">— Lungi i pensieri foschi! Se non verrà l'amore</l>
     <l n="76">che importa? Giunge al cuore il buono odor dei boschi:</l>
    </lg>
    <lg n="39">
     <l n="77">di quali aromi opimo odore non si sa:</l>
     <l n="78">di resina? di timo? e di serenità?... —</l>
    </lg>
    <lg n="40">
     <l n="79">Sostammo accanto a un prato e la Signora china</l>
     <l n="80">baciò la Signorina, ridendo nel commiato:</l>
    </lg>
    <lg n="41">
     <l n="81">“Bada che aspetterò, che aspetteremo te;</l>
     <l n="82">si prende un po' di the, si maledice un po'...”</l>
    </lg>
    <lg n="42">
     <l n="83">“Verrò, Signora, grazie!” Dalle mie mani in fretta</l>
     <l n="84">prese la bicicletta. E non mi disse grazie.</l>
    </lg>
    <lg n="43">
     <l n="85">Non mi parlò. D'un balzo salì, prese l'avvio;</l>
     <l n="86">la macchina il fruscio ebbe d'un piede scalzo,</l>
    </lg>
    <lg n="44">
     <l n="87">d'un batter d'ali ignote, come seguita a lato</l>
     <l n="88">da un non so che d'alato volgente con le ruote.</l>
    </lg>
    <lg n="45">
     <l n="89">Restammo alle sue spalle. La strada, come un nastro</l>
     <l n="90">sottile d'alabastro, scendeva nella valle.</l>
    </lg>
    <lg n="46">
     <l n="91">Volò, come sospesa la bicicletta snella:</l>
     <l n="92">“O piccola Graziella, attenta alla discesa!”</l>
    </lg>
    <lg n="47">
     <l n="93">“Signora! arrivederla!” Gridò di lungi, ai venti:</l>
     <l n="94">di lungi ebbero i denti un balenìo di perla.</l>
    </lg>
    <lg n="48">
     <l n="95">Graziella è lungi. Vola vola la bicicletta:</l>
     <l n="96">“Amica! E non m'ha detta una parola sola!”</l>
    </lg>
    <lg n="49">
     <l n="97">“Te ne duole?” — “Chi sa!” — “Fu taciturna, amore,</l>
     <l n="98">per te, come il Dolore...” — “O la Felicità!”</l>
    </lg>
    <lg n="50">
     <l n="99">E seguitai l'amica, recando nell'ascesa</l>
     <l n="100">la triste che già pesa nostra catena antica.</l>
    </lg>
   </lg>
  </body>
 </text>
</TEI>