<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole entomologiche - IV</title>
    <author>Guido Gozzano</author>
   </titleStmt>
   <extent>
    <measure unit="stanza">1</measure>
    <measure unit="line">134</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_epistole-entomologiche-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole entomologiche - IV</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole entomologiche - IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Se la Vanessa ed il Papilio sono</l>
     <l n="2">nobili forme alate e dànno immagine</l>
     <l n="3">d'un cavaliere e d'una principessa,</l>
     <l n="4">la Pieride comune fa pensare</l>
     <l n="5">una fantesca od una contadina.</l>
     <l n="6">È volgare dal nome alla divisa</l>
     <l n="7">scialba, dal volo vagabondo al bruco</l>
     <l n="8">nero–verde, flagello delle ortaglie.</l>
     <l n="9">Ridotte queste a nuda nervatura</l>
     <l n="10">i bruchi vanno su pei muri a mille,</l>
     <l n="11">fissano le crisalidi alle mensole</l>
     <l n="12">ai capitelli ai pepli delle statue,</l>
     <l n="13">curiose crisalidi sorrette</l>
     <l n="14">alla vita da un filo e non appese,</l>
     <l n="15">angolari, sfuggevoli, aderenti</l>
     <l n="16">concolori così col marmo e il muro</l>
     <l n="17">che lo sguardo le fissa e non le vede.</l>
     <l n="18">Se tutte si schiudessero la Terra</l>
     <l n="19">sarebbe invasa d'ali senza fine.</l>
     <l n="20">Ma gran parte ha con sè, già nello stato</l>
     <l n="21">di bruco, i germi della morte certa.</l>
     <l n="22">Chi s'aggiri in un orto vede all'opra</l>
     <l n="23">il Microgaster, piccolo imenottero</l>
     <l n="24">dall'ali e dalle antenne rivibranti</l>
     <l n="25">smilzo, cornuto, negro come un dèmone.</l>
     <l n="26">Vola scorre sui bruchi delle Pieridi,</l>
     <l n="27">inarca infigge l'ovopositore,</l>
     <l n="28">immerge nei segmenti della vittima</l>
     <l n="29">il germe della morte ad ogni assalto.</l>
     <l n="30">Ad ogni assalto il bruco si contorce,</l>
     <l n="31">ma quando il Microgaster l'abbandona</l>
     <l n="32">non sembra risentirsi dell'offesa,</l>
     <l n="33">cresce vive coi germi della morte...</l>
     <l n="34">Vive e i germi si schiudono, le larve</l>
     <l n="35">del parassita invadono la vittima</l>
     <l n="36">ignara, ne divorano i tessuti,</l>
     <l n="37">ma, rette dall'istinto prodigioso,</l>
     <l n="38">non intaccano gli organi vitali.</l>
     <l n="39">Il bruco vive, cresce, si trasmuta</l>
     <l n="40">sognando il giorno del risveglio alato</l>
     <l n="41">ma gli ospiti hanno uccisa la crisalide</l>
     <l n="42">la fendono sul dorso e dalla spoglia</l>
     <l n="43">non la Pieride bianca, ma s'invola</l>
     <l n="44">uno sciame ronzante d'imenotteri.</l>
     <l n="45">Come in questa vicenda, e in altre molte,</l>
     <l n="46">la Natura che i retori vantarono</l>
     <l n="47">perfetta ed infallibile, si svela</l>
     <l n="48">stretta parente col pensiero umano!</l>
     <l n="49">Non divina e perfetta, ma potenza</l>
     <l n="50">maldestra, spesso incerta, esita, inventa</l>
     <l n="51">tenta ritenta elimina corregge.</l>
     <l n="52">Popola il campo semplice del Tutto</l>
     <l n="53">d'opposte leggi e d'infiniti errori.</l>
     <l n="54">Madre cieca e veggente, avara e prodiga,</l>
     <l n="55">grande e meschina, tenera e crudele,</l>
     <l n="56">per non perder pietà si fa spietata.</l>
     <l n="57">E quando vede rotta l'armonia</l>
     <l n="58">riconosce l'errore, vi rimedia</l>
     <l n="59">con nascite novelle ed ecatombi.</l>
     <l n="60">Essa accenna alla Vita ed alla Morte;</l>
     <l n="61">e le custodi appaiono, cancellano,</l>
     <l n="62">ritracciano la strada ed i confini.</l>
     <l n="63">La Cavolaia predilige gli orti,</l>
     <l n="64">l'attira il bianco delle case umane;</l>
     <l n="65">se scorge un muro subito s'innalza,</l>
     <l n="66">lo valica, discende alla ricerca</l>
     <l n="67">di compagne festevoli e d'ortaglie.</l>
     <l n="68">E l'istinto sovente la sospinge</l>
     <l n="69">nel cuor della città. Da primavera</l>
     <l n="70">a tardo autunno, giunge nelle vie.</l>
     <l n="71">E nulla è strano come l'apparire</l>
     <l n="72">dell'inviata candida degli orti</l>
     <l n="73">tra il rombo turbinoso cittadino.</l>
     <l n="74">Allora s'interrompe il ragionare</l>
     <l n="75">dell'amico loquace: una farfalla!</l>
     <l n="76">Com'è giunta nel cuor della città?</l>
     <l n="77">Aveva la crisalide sui colli</l>
     <l n="78">oltre il fiume, nell'orto d'una villa.</l>
     <l n="79">L'istinto delle razze numerose</l>
     <l n="80">sospinge la farfalla ad emigrare;</l>
     <l n="81">discese al piano, trasvolò sul fiume,</l>
     <l n="82">valicò gli edifici immaginando</l>
     <l n="83">orti propizi e si trovò perduta,</l>
     <l n="84">prigioniera nel grande laberinto</l>
     <l n="85">di pietra che costrussero gli uomini.</l>
     <l n="86">Da ore e ore forse dal mattino</l>
     <l n="87">s'aggira stanca per le vie diritte</l>
     <l n="88">dove non cresce un filo d'erba o un fiore.</l>
     <l n="89">Come si specchia nei diciottomila</l>
     <l n="90">occhi stupiti il turbinio dell'uomo?</l>
     <l n="91">Forse a quei sensi minimi la folla</l>
     <l n="92">le case i carri, questi corpi grandi</l>
     <l n="93">sono come la frana il fuoco l'acqua</l>
     <l n="94">fenomeni malvagi da fuggirsi.</l>
     <l n="95">Fugge. L'attira un cespo semovente</l>
     <l n="96">di fiori finti, un cencio verde, azzurro,</l>
     <l n="97">si libra sulla folla, sull'intrico</l>
     <l n="98">metallico, tra il rombo e le faville,</l>
     <l n="99">e va senza riposo: un carro passa</l>
     <l n="100">e la travolge nella scia ventosa...</l>
     <l n="101">Con volo ravvivato dal terrore</l>
     <l n="102">cerca uno scampo in alto, sale obliqua</l>
     <l n="103">contro le case, attinge i tetti, il sole;</l>
     <l n="104">si ristora ad un cespo di geranii</l>
     <l n="105">fugge lasciando un lembo d'ala a un mostro</l>
     <l n="106">tentacolare e candido: una mano</l>
     <l n="107">vola sopra il deserto delle tegole</l>
     <l n="108">nè più discende nelle vie profonde,</l>
     <l n="109">da tetto a tetto, va senza riposo,</l>
     <l n="110">va tra la selva di colmigni spessi.</l>
     <l n="111">Ed ecco aprirsi sotto la randagia</l>
     <l n="112">l'abisso verde di un giardino: scende</l>
     <l n="113">scende verso il colore che l'attira.</l>
     <l n="114">Il giardino è degli uomini: ingannevole.</l>
     <l n="115">Vi trova l'erba tenera, le fronde,</l>
     <l n="116">i fiori, una brigata di sorelle</l>
     <l n="117">sbandate, riparate in quell'oàsi.</l>
     <l n="118">Ma l'erba cittadina non ha steli;</l>
     <l n="119">gli alberi mostri ignoti d'oltremare</l>
     <l n="120">non hanno nella fronda coriacea</l>
     <l n="121">un fiore. E l'uomo meditò nel fiore</l>
     <l n="122">l'ultima frode: suggellò il nettario,</l>
     <l n="123">con arte maga trasmutò gli stami</l>
     <l n="124">in multiple corolle mostruose.</l>
     <l n="125">Le Pieridi s'aggirano sui fiori</l>
     <l n="126">tentano le azalee ed i giacinti</l>
     <l n="127">ma le corolle sugellate al bacio</l>
     <l n="128">son come belle donne senza bocca.</l>
     <l n="129">Poche Pieridi trovano la via</l>
     <l n="130">dei campi. Grande parte è prigioniera</l>
     <l n="131">del chiuso laberinto cittadino:</l>
     <l n="132">e nel triste detrito che raccoglie</l>
     <l n="133">la scopa mattinale delle vie</l>
     <l n="134">biancheggiano falangi d'ali morte...</l>
    </lg>
   </lg>
  </body>
 </text>
</TEI>