<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole entomologiche - II</title>
    <author>Guido Gozzano</author>
   </titleStmt>
   <extent>
    <measure unit="stanza">1</measure>
    <measure unit="line">220</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_epistole-entomologiche-ii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole entomologiche - II</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole entomologiche - II</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Redimita di fronde agropungenti —</l>
     <l n="2">ahi! non d'alloro — la mia Musa canta.</l>
     <l n="3">Alti cespi d'ortica alzano intorno</l>
     <l n="4">alle mie carte un cerchio folgorante,</l>
     <l n="5">mensa ed albergo ai numerosi alunni.</l>
     <l n="6">Dalle schiuse finestre entra l'Estate;</l>
     <l n="7">brilla sui campi, sul tripudio verde,</l>
     <l n="8">puro l'abisso cerulo del cielo.</l>
     <l n="9">A me dintorno un crepitìo di pioggia</l>
     <l n="10">fanno le lime assidue infinite</l>
     <l n="11">degli alunni famelici. Da tempo</l>
     <l n="12">convivo solo, con la mia brigata.</l>
     <l n="13">Animarsi dal cumulo dei semi</l>
     <l n="14">li vidi quasi miglio germinante,</l>
     <l n="15">piccoli, inermi, sotto tende lievi,</l>
     <l n="16">in groppo avvinti, trarre i giorni primi.</l>
     <l n="17">Volsero i giorni, crebbero gli alunni;</l>
     <l n="18">per ben tre volte usciti di se stessi</l>
     <l n="19">tre volte tanto apparvero voraci.</l>
     <l n="20">Or fatti pesi, flettono le cime</l>
     <l n="21">della mia selva, ammantano le foglie</l>
     <l n="22">con loro mole fosca, irta di punte.</l>
     <l n="23">Inorridite? Nulla v'ha d'orrendo</l>
     <l n="24">per chi fissa le linee le tinte</l>
     <l n="25">con occhi nuovi, sempre bene aperti.</l>
     <l n="26">Meditiamo i villosi prigionieri</l>
     <l n="27">senza ribrezzo, con pietà fors'anco,</l>
     <l n="28">se pietà di lor vita oscura e prona</l>
     <l n="29">non dileguasse la speranza certa:</l>
     <l n="30">il guiderdone del risveglio alato.</l>
     <l n="31">Tratto ad inganno un bruco, ecco, abbandona</l>
     <l n="32">l'ospiti foglie, segue la mia mano:</l>
     <l n="33">considerate senza abbrividire</l>
     <l n="34">quanta pose Natura intorno a lui,</l>
     <l n="35">dotta nei suoi lavori, intima cura!</l>
     <l n="36">E quanti occhi gli diede a che d'intorno</l>
     <l n="37">scorger potesse in ogni dove e quante</l>
     <l n="38">ha per moversi zampe e varie: alcune</l>
     <l n="39">squammose adunche forti, zampe vere</l>
     <l n="40">della farfalla apparitura: alcune</l>
     <l n="41">brevi aderenti flaccide contrattili:</l>
     <l n="42">atte al passo del bruco sulle foglie,</l>
     <l n="43">come ginnasta bene assicurato.</l>
     <l n="44">Mirabile è la bocca, ordigno armato</l>
     <l n="45">d'acute lime in gemina ordinanza.</l>
     <l n="46">Concavo un labbro chiude nell'incavo</l>
     <l n="47">il margine fogliare che due salde</l>
     <l n="48">mandibole con moto orizzontale</l>
     <l n="49">tagliano a scatto, in guisa di cesoja.</l>
     <l n="50">Sotto queste maggiori altre minori</l>
     <l n="51">mandibole triturano le fibre,</l>
     <l n="52">quattro palpi n'adunano il tritume;</l>
     <l n="53">tra quelli e queste un foro sericìparo</l>
     <l n="54">svolge all'aria un sottil filo di seta.</l>
     <l n="55">Ma piaccia a voi questo cristallo terso</l>
     <l n="56">all'occhio intento sottoporre, mentre</l>
     <l n="57">con lama breve, dentro chiara coppa,</l>
     <l n="58">la necessaria vittima divido.</l>
     <l n="59">Come in un bosco l'intrecciata massa</l>
     <l n="60">di rami e ramuscei fende le nubi,</l>
     <l n="61">così, ma con più bello ordin, vedete</l>
     <l n="62">quale per lungo dell'aperto dorso</l>
     <l n="63">va di tremila muscoli la selva;</l>
     <l n="64">ecco il sangue che scorre i molti vasi</l>
     <l n="65">di rete in guisa da Natura orditi</l>
     <l n="66">e le vie mirabili dell'aria</l>
     <l n="67">ad ogni nodo rinnovate e il cuore</l>
     <l n="68">come collana multipla che pulsa</l>
     <l n="69">del corpo in ogni dove e i molti ventri</l>
     <l n="70">e del dorso la spina in tanti nodi</l>
     <l n="71">divisa e l'ammirabile del capo</l>
     <l n="72">figura interior eccovi aperta.</l>
     <l n="73">Questo — benchè più delicato ordigno</l>
     <l n="74">offra il bombice industre — è il laberinto</l>
     <l n="75">misterioso della seta fusa.</l>
     <l n="76">Discende il vaso dall'estrema bocca,</l>
     <l n="77">come fiume che va, poi si biparte;</l>
     <l n="78">dall'una e l'altra banda i rami pari</l>
     <l n="79">s'avvolgono ai precordi intimi e dove</l>
     <l n="80">l'uno si fa maggior pur l'altro è tale;</l>
     <l n="81">poi, quasi giunti al fin, piegano e al capo</l>
     <l n="82">ascendono e giù tornano ed ascendono,</l>
     <l n="83">elaborato alfin recano al labbro</l>
     <l n="84">l'umor tenace che diventa seta;</l>
     <l n="85">non altrimenti il sangue dei vulcani</l>
     <l n="86">s'addensa all'aria in rivoli di lava.</l>
     <l n="87">Ma, oimè, che vedo? Addormentata quasi,</l>
     <l n="88">esanimi gli sguardi, con la mano</l>
     <l n="89">un mal frenate languido sbadiglio!</l>
     <l n="90">Che più? Si tace il crepitìo di pioggia:</l>
     <l n="91">i bruchi alunni in vario atteggiamento</l>
     <l n="92">mi stanno intorno addormentati tutti</l>
     <l n="93">mirabilmente! Vince Anatomia</l>
     <l n="94">le droghe oppiate dell'Arabia estrema.</l>
     <l n="95">Amica sonnacchiosa e perdonate,</l>
     <l n="96">voi nata al sogno libero e alla grazia,</l>
     <l n="97">perdonate la Musa paziente</l>
     <l n="98">osservatrice. Ben s'addice al lento</l>
     <l n="99">trasmutare dei bruchi prigionieri;</l>
     <l n="100">più tardi al tempo del risveglio alato,</l>
     <l n="101">anch'essa certo spiegherà nei cieli</l>
     <l n="102">l'ali del sogno per seguirli a volo.</l>
     <l n="103">Eccoli intanto, bruchi tuttavia,</l>
     <l n="104">stinto il velluto, tumefatti i nodi,</l>
     <l n="105">eretto il capo immobile, le zampe</l>
     <l n="106">fisse alle foglie da sottili bave,</l>
     <l n="107">giacersi infermi nella sesta muta.</l>
     <l n="108">Per tutto un giorno in torpida quiete</l>
     <l n="109">uno spasimo ignoto li tormenta:</l>
     <l n="110">essere un altro, uscire di se stessi!</l>
     <l n="111">Uscire di se stessi! E li vedete</l>
     <l n="112">or gonfiarsi, or contrarsi, ora dibattersi,</l>
     <l n="113">or delle membra tremule far arco,</l>
     <l n="114">fin che sul terzo nodo ecco si fende</l>
     <l n="115">l'antica spoglia e sul velluto stinto</l>
     <l n="116">vivida splende la divisa nuova.</l>
     <l n="117">Ed uno appare in due e due in uno,</l>
     <l n="118">ma già l'infermo tutto si distorce,</l>
     <l n="119">come da un casco liberando il capo</l>
     <l n="120">dal capo antico, dalle antiche zampe</l>
     <l n="121">le nuove zampe liberando, lento</l>
     <l n="122">movendo già, lasciandosi alle spalle</l>
     <l n="123">quegli che fu, come guaina floscia.</l>
     <l n="124">Ma il sesto dì la mia famiglia trovo</l>
     <l n="125">dispersa tutta lungo le pareti.</l>
     <l n="126">Come le sacre vittime d'un tempo</l>
     <l n="127">s'apprestavano degne col digiuno,</l>
     <l n="128">i bruchi alunni mondano i precordi,</l>
     <l n="129">ricusano la fronda. È giunta l'ora.</l>
     <l n="130">Consapevoli quasi del mistero</l>
     <l n="131">imminente, s'ammusano l'un l'altro,</l>
     <l n="132">lenti volgendo ad ora ad or la testa,</l>
     <l n="133">esplorano gli arredi gli scaffali</l>
     <l n="134">le cimase gli spigoli, un rifugio</l>
     <l n="135">cercando eccelso come gli stiliti.</l>
     <l n="136">Cercano in vero il luogo ove celarsi</l>
     <l n="137">dai nemici del cielo e della terra;</l>
     <l n="138">quale vigilia torpida li attenda</l>
     <l n="139">ben sanno e sotto quale spoglia inerte</l>
     <l n="140">pendula ignuda, senza la custodia</l>
     <l n="141">del bombice di sua seta fasciato;</l>
     <l n="142">chè le Diurne mutansi in crisalidi</l>
     <l n="143">non difese che dalla forma subdola,</l>
     <l n="144">dalla tinta sfuggente, non armate</l>
     <l n="145">che di silenzio immobile e d'attesa.</l>
     <l n="146">Dato è perciò seguire nel mistero</l>
     <l n="147">i pellegrini della forma. Eletto</l>
     <l n="148">un rifugio sicuro, il bruco intreccia</l>
     <l n="149">poche fila in un cumulo, a sostegno,</l>
     <l n="150">v'infigge i ganci delle zampe estreme</l>
     <l n="151">e s'abbandona capovolto come</l>
     <l n="152">l'acrobata al trapezio. Un giorno intero</l>
     <l n="153">resta pendulo immoto, in doglia grande,</l>
     <l n="154">fin che si fende a sommo e la crisalide</l>
     <l n="155">convulsa vibra, si sguaina lenta</l>
     <l n="156">dalla spoglia villosa che risale,</l>
     <l n="157">s'aggrinza, cade all'ultimo sussulto.</l>
     <l n="158">Ogni forma di bruco è dileguata:</l>
     <l n="159">la crisalide splende, il novo mostro</l>
     <l n="160">inquietante ambiguo diverso</l>
     <l n="161">da ciò che fu da ciò che dovrà essere!</l>
     <l n="162">Pendula, immota, senza membra, fusa</l>
     <l n="163">nel bronzo verde maculato d'oro,</l>
     <l n="164">cosa rimorta la direste, cosa</l>
     <l n="165">d'arte, monile antico dissepolto;</l>
     <l n="166">un minuscolo drago vi ricorda</l>
     <l n="167">il dorso formidabile di punte,</l>
     <l n="168">la maschera d'un satiro v'appare</l>
     <l n="169">nel profilo gibboso e bicornuto.</l>
     <l n="170">Dove il bruco defunto, la farfalla</l>
     <l n="171">apparitura? La Natura, scaltra</l>
     <l n="172">nasconditrice, deviò lo sguardo</l>
     <l n="173">dell'uomo del ramarro della passera.</l>
     <l n="174">Ma la farfalla tutta, se badate</l>
     <l n="175">ben sottilmente, appare a parte a parte</l>
     <l n="176">in rilievo leggiero: il capo chino</l>
     <l n="177">tra l'ali ripiegate come bende,</l>
     <l n="178">l'antenne la proboscide le zampe</l>
     <l n="179">giustacongiunte al petto. La crisalide</l>
     <l n="180">ritrae la farfalla mascherata</l>
     <l n="181">come il coperchio egizio ritraeva</l>
     <l n="182">le membra della vergine defunta.</l>
     <l n="183">Ma già — mentre ch'io parlo — i bruchi tutti</l>
     <l n="184">sono vocirc(ô)lti in crisalidi. Al soffitto</l>
     <l n="185">agli scaffali al dorso dei volumi</l>
     <l n="186">famosi, alle cornici delle stampe,</l>
     <l n="187">financo — irriverenza — al naso adunco,</l>
     <l n="188">alla mascella scarna del Poeta,</l>
     <l n="189">ovunque la mia stanza è un scintillare</l>
     <l n="190">di pendule crisalidi sopite.</l>
     <l n="191">Guardo e sorrido. E un velo di tristezza</l>
     <l n="192">mi tiene già gli alunni ripensando</l>
     <l n="193">che più non sono e loro schiera bruna</l>
     <l n="194">raccolta intorno alle mie carte quando</l>
     <l n="195">rinnovavo la selva agropungente</l>
     <l n="196">e m'era caro il crepitìo di lime</l>
     <l n="197">dei compagni famelici e seguirne</l>
     <l n="198">i moti e l'attitudini e ritrarne</l>
     <l n="199">col pennello e col verso il divenire.</l>
     <l n="200">Oggi tutto è silenzio di clausura,</l>
     <l n="201">digiuno, attesa immobile, sgomento</l>
     <l n="202">di necropoli tetra. Alle pareti</l>
     <l n="203">ogni defunto è un pendulo monile,</l>
     <l n="204">ogni monile un'anima che attende</l>
     <l n="205">l'ora certa del volo. Ed io mi sono</l>
     <l n="206">quel negromante che nel suo palagio</l>
     <l n="207">senza fine, in clessidre senza fine,</l>
     <l n="208">custodisce gli spiriti captivi</l>
     <l n="209">dei trapassati, degli apparituri.</l>
     <l n="210">Veramente la mia stanza modesta</l>
     <l n="211">è la reggia del non essere più,</l>
     <l n="212">del non essere ancora. E qui la vita</l>
     <l n="213">sorride alla sorella inconciliabile</l>
     <l n="214">e i loro volti fanno un volto solo.</l>
     <l n="215">Un volto solo. Mai la Morte s'ebbe</l>
     <l n="216">più delicato simbolo di Psiche:</l>
     <l n="217">psiche ad un tempo anima e farfalla</l>
     <l n="218">sculpita sulle stele funerarie</l>
     <l n="219">da gli antichi pensosi del prodigio.</l>
     <l n="220">Un volto solo...</l>
    </lg>
   </lg>
  </body>
 </text>
</TEI>