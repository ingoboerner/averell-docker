<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epistole entomologiche - VIII</title>
    <author>Guido Gozzano</author>
   </titleStmt>
   <extent>
    <measure unit="stanza">11</measure>
    <measure unit="line">170</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_epistole-entomologiche-viii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epistole entomologiche - VIII</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epistole entomologiche - VIII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Non tenebrosa come l'Acherontia</l>
     <l n="2">benchè sfinge e parente, ma latrice</l>
     <l n="3">di pace, messaggiera di speranze:</l>
     <l n="4">portanovelle, passera–dei–Santi,</l>
     <l n="5">col mattino chiarissimo di Giugno</l>
     <l n="6">penetrò nella mia stanza tranquilla</l>
     <l n="7">la Macroglossa rapida. L'illuse</l>
     <l n="8">questa banda di sole, questa rosa</l>
     <l n="9">vermiglia che rallegra le mie carte.</l>
     <l n="10">Turbinò prigioniera visitando</l>
     <l n="11">le dipinte ghirlande del soffitto,</l>
     <l n="12">rapida giù per le finestre aperte</l>
     <l n="13">si dileguò come da corda cocca.</l>
    </lg>
    <lg n="2">
     <l n="14">Certo in giardino la ritroveremo</l>
     <l n="15">sul caprifoglio che ricopre i muri</l>
     <l n="16">d'una cortina folta innebriante.</l>
     <l n="17">Eccola in opra sui corimbi; guizza</l>
     <l n="18">da fiore a fiore come una saetta,</l>
     <l n="19">sosta, si libra immobile nell'aria</l>
     <l n="20">immerge la proboscide nel calice</l>
     <l n="21">e il corpo appare immoto nell'aureola</l>
     <l n="22">dell'ali rivibranti: spola aerea,</l>
     <l n="23">prodigio di sveltezza equilibrata.</l>
    </lg>
    <lg n="3">
     <l n="24">Tutto — nel capo aguzzo, nelle antenne</l>
     <l n="25">reclini sotto i palpi, nelle zampe</l>
     <l n="26">brevi aderenti al corsaletto lustro,</l>
     <l n="27">nell'addome sfuggente affusolato</l>
     <l n="28">munito d'una spata di pelurie</l>
     <l n="29">mobile forte come cocca espansa</l>
     <l n="30">atta a guidare e mitigare il volo —</l>
     <l n="31">tutto s'affina nella macroglossa</l>
     <l n="32">a fender l'aria vincere lo spazio</l>
     <l n="33">visitare i giardini più remoti</l>
     <l n="34">in brev'istante, messaggiera arcana</l>
     <l n="35">da fiore a fiore... E i fiori si protendono</l>
     <l n="36">verso l'insetto come ad un'offerta.</l>
    </lg>
    <lg n="4">
     <l n="37">Amica, sotto il nostro sguardo ignaro</l>
     <l n="38">si celebra tra il fiore e la farfalla</l>
     <l n="39">il rito più mirabile, il mistero</l>
     <l n="40">più tenero: le nozze floreali.</l>
    </lg>
    <lg n="5">
     <l n="41">Mariti uxores unoeodemque thalamo </l>
     <l n="42">gaudent... Linneo meditabondo scrive.</l>
     <l n="43">Degli sposi gran parte nasce vive</l>
     <l n="44">ama nel tabernacolo smagliante</l>
     <l n="45">della stessa corolla; sul pistillo</l>
     <l n="46">giunge dall'alto degli stami il bacio</l>
     <l n="47">desiderato, il polline fecondo.</l>
     <l n="48">Ma dopo esperienze millenarie</l>
     <l n="49">molti fiori s'avvidero che il bacio</l>
     <l n="50">nella stessa corolla, che lo stimma</l>
     <l n="51">fecondato dal polline fraterno,</l>
     <l n="52">conduceva la stirpe in decadenza</l>
     <l n="53">e vollero l'amplesso dell'amante</l>
     <l n="54">lontano e meditarono le nozze</l>
     <l n="55">non possibili. Alcuni, gli anemofili</l>
     <l n="56">affidarono i baci d'oro al vento</l>
     <l n="57">gli entomofili vollero gl'insetti</l>
     <l n="58">paraninfi discreti e vigilanti.</l>
     <l n="59">Ma il fiore — che sa tutto — non ignora</l>
     <l n="60">che vano è al mondo attendere conforto</l>
     <l n="61">se non da noi, che la farfalla esiste</l>
     <l n="62">pel suo bene soltanto e la sua specie;</l>
     <l n="63">ed ecco le scaltrezze del richiamo:</l>
     <l n="64">i colori magnifici, i profumi</l>
     <l n="65">ineffabili, il nettare che il fiore</l>
     <l n="66">distilla in fondo al calice a compenso</l>
     <l n="67">del messaggio d'amore; per attingere</l>
     <l n="68">la coppa ambrosia con la sua proboscide</l>
     <l n="69">la macroglossa deve tutti compiere</l>
     <l n="70">i riti delle nozze floreali.</l>
    </lg>
    <lg n="6">
     <l n="71">A tante meraviglie il nostro vano</l>
     <l n="72">orgoglio mal s'oppone col sofisma</l>
     <l n="73">che l'intesa tra il fiore e la farfalla</l>
     <l n="74">è fissa, che il mirabile congegno</l>
     <l n="75">non muta. Ma il convolvolo domestico</l>
     <l n="76">abolisce il nettario, più non chiama</l>
     <l n="77">la macroglossa da che sente l'uomo</l>
     <l n="78">paraninfo sicuro e vigilante;</l>
     <l n="79">altri fiori depongono gli aculei,</l>
     <l n="80">il latice, i viticci, da che l'uomo</l>
     <l n="81">li difende li guida li sorregge.</l>
    </lg>
    <lg n="7">
     <l n="82">I fiori precedettero gli insetti</l>
     <l n="83">sulla terra, nel tempo delle origini.</l>
     <l n="84">Questa sola certezza ci rivela</l>
     <l n="85">un'intesa tra il fiore e la farfalla</l>
     <l n="86">ci rivela che i piccoli inventori</l>
     <l n="87">sovvertono le leggi ed i modelli.</l>
     <l n="88">All'apparire della macroglossa</l>
     <l n="89">il caprifoglio congegnò se stesso</l>
     <l n="90">all'indole dell'ospite imprevista.</l>
    </lg>
    <lg n="8">
     <l n="91">Altri dica: è Natura, e non il fiore,</l>
     <l n="92">è Natura che fa tanto sottili</l>
     <l n="93">provvedimenti! Menoma per questo</l>
     <l n="94">forse il fervore della nostra indagine?</l>
     <l n="95">Un enimma più forte ci tormenta:</l>
     <l n="96">penetrare lo spirito immanente,</l>
     <l n="97">l'anima sparsa, il genio della Terra,</l>
     <l n="98">la virtù somma (poco importa il nome!),</l>
     <l n="99">leggere la sua meta ed il suo primo</l>
     <l n="100">perchè nel suo visibile parlare.</l>
    </lg>
    <lg n="9">
     <l n="101">Per chi cerca il volume foglio a foglio</l>
     <l n="102">il genio della Terra — il genio certo</l>
     <l n="103">dell'Universo intero — si comporta</l>
     <l n="104">non come un Dio ma come un Uomo, attinge</l>
     <l n="105">le stesse mete con gli stessi metodi:</l>
     <l n="106">tenta s'inganna elimina corregge</l>
     <l n="107">sosta dispera spera come noi;</l>
     <l n="108">scopre ed inventa lento come il fisico,</l>
     <l n="109">calcola incerto come il matematico,</l>
     <l n="110">orna la Terra come il buono artista.</l>
     <l n="111">Come noi lotta con la massa oscura</l>
     <l n="112">pesante enorme della sua materia;</l>
     <l n="113">non sa meglio di noi dov'esso vada,</l>
     <l n="114">agogna verso un ideale solo:</l>
     <l n="115">elaborare tutto ciò che vive</l>
     <l n="116">in sostanza più duttile e sottile</l>
     <l n="117">trarre dalla materia il puro spirito;</l>
     <l n="118">dispone d'alleanze innumerevoli</l>
     <l n="119">ma le sue forze intellettive sono</l>
     <l n="120">pari alle nostre, nella nostra sfera.</l>
     <l n="121">E se non sdegna gli argomenti umani,</l>
     <l n="122">se tutto ciò che vibra in noi rivibra</l>
     <l n="123">in lui, se attende come noi quel Bene</l>
     <l n="124">sommo che la speranza ci promette,</l>
     <l n="125">giusto è pensare che su questa Terra</l>
     <l n="126">la traccia nostra non è fuor di strada,</l>
     <l n="127">giusto è pensare che un'intelligenza</l>
     <l n="128">sola universa sparsa ed immanente</l>
     <l n="129">penetra in guisa varia i corpi buoni</l>
     <l n="130">men buoni conduttori dello spirito,</l>
     <l n="131">giusto è pensare che tra questi l'uomo</l>
     <l n="132">è lo stromento dove più rivibra</l>
     <l n="133">la grande volontà dell'Universo.</l>
     <l n="134">Se la Natura mai non s'ingannasse</l>
     <l n="135">e tutto conoscesse e ovunque e sempre</l>
     <l n="136">rivelasse un ingegno senza fine,</l>
     <l n="137">noi dovremmo temere dell'enigma,</l>
     <l n="138">vacillare tremanti e sbigottiti;</l>
     <l n="139">ma il genio della Terra e il nostro spirito</l>
     <l n="140">attingono fraterni a una sorgente</l>
     <l n="141">sola; noi siamo nello stesso mondo</l>
     <l n="142">ribelli alla materia, eguali, a fronte</l>
     <l n="143">non di numi tremendi inaccessibili</l>
     <l n="144">ma di fraterne volontà velate.</l>
    </lg>
    <lg n="10">
     <l n="145">Amica forse troppo a lungo e troppo</l>
     <l n="146">superbamente noi c'immaginammo</l>
     <l n="147">creature divine incomparabili</l>
     <l n="148">senza parenti sulla Terra. Meglio</l>
     <l n="149">ritrovarci tra i fiori e le farfalle,</l>
     <l n="150">essere peregrin come son quelli</l>
     <l n="151">verso la meta sconosciuta e certa.</l>
    </lg>
    <lg n="11">
     <l n="152">Certa è la meta. Com'è dato leggere</l>
     <l n="153">tutto il destino della macroglossa</l>
     <l n="154">in ogni parte del suo corpo aereo</l>
     <l n="155">foggiato ad eternare la bellezza</l>
     <l n="156">d'una fragile stirpe floreale,</l>
     <l n="157">chiaro si legge il compito dell'uomo</l>
     <l n="158">nel suo cervello e nei suoi nervi acuti.</l>
     <l n="159">Nessuno s'ebbe più palese il dono</l>
     <l n="160">d'elaborare la materia sorda</l>
     <l n="161">in un'essenza non mortale: anelito</l>
     <l n="162">di tutto ciò che vive sulla Terra</l>
     <l n="163">fluido strano ch'ebbe nome Spirito,</l>
     <l n="164">Pensiero, Intelligenza, Anima, fluido</l>
     <l n="165">dai mille nomi e dall'essenza unica.</l>
     <l n="166">Tutto di noi gli è dato in sacrificio:</l>
     <l n="167">la ricchezza del sangue, l'equilibrio</l>
     <l n="168">degli organi, la forza delle membra,</l>
     <l n="169">l'agilità dei muscoli, la bella</l>
     <l n="170">bestialità, l'istinto della vita.</l>
    </lg>
   </lg>
  </body>
 </text>
</TEI>