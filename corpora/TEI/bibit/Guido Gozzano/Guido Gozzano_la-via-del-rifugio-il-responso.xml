<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La via del rifugio - IL RESPONSO</title>
    <author>Guido Gozzano</author>
   </titleStmt>
   <extent>
    <measure unit="stanza">39</measure>
    <measure unit="line">78</measure>
   </extent>
   <publicationStmt>
    <publisher>UNED University</publisher>
    <idno>Guido Gozzano_la-via-del-rifugio-il-responso</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La via del rifugio - IL RESPONSO</title>
     <author>Guido Gozzano</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La via del rifugio - IL RESPONSO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">“Or vado, Marta; suona la mezzanotte...” O casa</l>
     <l n="2">di pace, o dolce casa di quell'amica buona...</l>
    </lg>
    <lg n="2">
     <l n="3">L'alta lucerna ingombra segnava in luce i rari</l>
     <l n="4">pizzi dei suoi velari, ergendosi nell'ombra</l>
    </lg>
    <lg n="3">
     <l n="5">come un piccolo sole... Durava nella stanza</l>
     <l n="6">l'eco d'una speranza data senza parole.</l>
    </lg>
    <lg n="4">
     <l n="7">Nella zona di luce v'erano fiori, carte,</l>
     <l n="8">volumi, sogni d'arte... Contro una stampa truce</l>
    </lg>
    <lg n="5">
     <l n="9">del Durero, una grigia volpe danese il terso</l>
     <l n="10">muso tendeva verso l'alto, con cupidigia.</l>
    </lg>
    <lg n="6">
     <l n="11">C'era un profumo mite che mi tornava bimbo:</l>
     <l n="12">...un gracile corimbo di primule fiorite.</l>
    </lg>
    <lg n="7">
     <l n="13">E c'era una blandizie mondana acuta fine:</l>
     <l n="14">...di essenze parigine, di sigarette egizie...</l>
    </lg>
    <lg n="8">
     <l n="15">C'era un profumo forte che inebbriava i sensi:</l>
     <l n="16">...i bei capelli densi come matasse attorte...</l>
    </lg>
    <lg n="9">
     <l n="17">Sotto il prodigio nero di quella chioma unica,</l>
     <l n="18">vestita di una tunica molle, di foggia “impero”,</l>
    </lg>
    <lg n="10">
     <l n="19">Marta teneva gli occhi assorti ed un pugnale</l>
     <l n="20">fra mano, e non so quale volume sui ginocchi.</l>
    </lg>
    <lg n="11">
     <l n="21">Tagliava, china in non so che taciturna indagine,</l>
     <l n="22">lentamente le pagine del gran volume intonso.</l>
    </lg>
    <lg n="12">
     <l n="23">“La mezzanotte, Marta...” Non mi rispose, udivo</l>
     <l n="24">soltanto il ritmo vivo del ferro nella carta.</l>
    </lg>
    <lg n="13">
     <l n="25">La taciturna amica con quel volume austero</l>
     <l n="26">m'apparve nel mistero d'una sibilla antica.</l>
    </lg>
    <lg n="14">
     <l n="27">“Se le dicessi? Sa ella, forse, il responso,</l>
     <l n="28">forse nel libro intonso legge la Verità!”</l>
    </lg>
    <lg n="15">
     <l n="29">E a quella donna, avvezza a me come a un fratello</l>
     <l n="30">buono, mi parve bello dire la mia tristezza.</l>
    </lg>
    <lg n="16">
     <l n="31">Ah! Se potessi amare! — Vi giuro, non ho amato</l>
     <l n="32">ancora: il mio passato è di menzogne amare.</l>
    </lg>
    <lg n="17">
     <l n="33">— Mi piacquero leggiadre bocche, ma non ho pianto</l>
     <l n="34">mai, mai per altro pianto che il pianto di mia Madre.</l>
    </lg>
    <lg n="18">
     <l n="35">Come una sorte trista è sul mio cuore, immagine</l>
     <l n="36">(se vi piace l'immagine un poco secentista)</l>
    </lg>
    <lg n="19">
     <l n="37">d'un misterioso scrigno d'ogni tesoro grave,</l>
     <l n="38">ma ne gittò la chiave l'artefice maligno,</l>
    </lg>
    <lg n="20">
     <l n="39">l'artefice maligno, in chi sa quali abissi...</l>
     <l n="40">Marta, se rinvenissi la chiave dello scrigno!</l>
    </lg>
    <lg n="21">
     <l n="41">Se al cuore che ricusa d'aprirsi, una divota</l>
     <l n="42">rechi la chiave ignota dentro la palma chiusa,</l>
    </lg>
    <lg n="22">
     <l n="43">per lei che nel deserto farà sbocciare fiori,</l>
     <l n="44">saran tutti i tesori d'un cuore appena aperto.</l>
    </lg>
    <lg n="23">
     <l n="45">Perchè, Marta, non sono cattivo, non è vero?</l>
     <l n="46">O Marta non è vero, dite, che sono buono?</l>
    </lg>
    <lg n="24">
     <l n="47">Molte mani soavi apersi a poco a poco</l>
     <l n="48">come si fa nel gioco, ma non trovai le chiavi.</l>
    </lg>
    <lg n="25">
     <l n="49">O dita appena tocche, forse amerò domani!</l>
     <l n="50">e abbandonai le mani e ribaciai le bocche...</l>
    </lg>
    <lg n="26">
     <l n="51">Ma pesa la menzogna terribilmente! O maschera</l>
     <l n="52">fittizia che mi esaspera nell'anima che sogna!</l>
    </lg>
    <lg n="27">
     <l n="53">Perchè, Marta, non sono cattivo, non è vero?</l>
     <l n="54">O Marta non è vero, dite, che sono buono?</l>
    </lg>
    <lg n="28">
     <l n="55">Tutte, persin le brutte, mi danno un senso lento</l>
     <l n="56">di tenerezza... “Sento” — risi — “di amarle tutte!</l>
    </lg>
    <lg n="29">
     <l n="57">Non sorridete, Marta?” Non sorrideva. Udivo</l>
     <l n="58">soltanto il ritmo vivo del ferro nella carta.</l>
    </lg>
    <lg n="30">
     <l n="59">E ripensavo: — Sa ella, forse, il responso,</l>
     <l n="60">forse nel libro intonso legge la Verità. —</l>
    </lg>
    <lg n="31">
     <l n="61">“Nel cuore senza fuoco già l'anima è più stanca</l>
     <l n="62">più d'un capello imbianca, qui, sulla tempia, un poco.</l>
    </lg>
    <lg n="32">
     <l n="63">Ogni sera più lunge qualche bel sogno è fatto:</l>
     <l n="64">aspetta il cuore intatto l'amore che non giunge.</l>
    </lg>
    <lg n="33">
     <l n="65">O beva chi non beve, doni chi si rifiuta</l>
     <l n="66">prima che sia compiuta la mia favola breve!</l>
    </lg>
    <lg n="34">
     <l n="67">Fanciullo e verrai tu, compagno alato della</l>
     <l n="68">seconda cosa bella — il non essere più —</l>
    </lg>
    <lg n="35">
     <l n="69">verrai con bende e dardi, anche, Fanciullo, a me?</l>
     <l n="70">O amare prima che si faccia troppo tardi!</l>
    </lg>
    <lg n="36">
     <l n="71">L'amore giungerà, Marta?” (Nel Libro intonso,</l>
     <l n="72">pensavo, ecco il responso lesse di Verità)</l>
    </lg>
    <lg n="37">
     <l n="73">“l'Amore come un sole” (durava nella stanza</l>
     <l n="74">l'eco d'una speranza data senza parole)</l>
    </lg>
    <lg n="38">
     <l n="75">“irraggerà l'assedio dell'anima autunnale,</l>
     <l n="76">se pure questo male non è senza rimedio...”</l>
    </lg>
    <lg n="39">
     <l n="77">Ella dal Libro, in quiete, tolse l'arme, mi porse</l>
     <l n="78">l'arme. Rispose: “Forse! — Perchè non v'uccidete?”</l>
    </lg>
   </lg>
  </body>
 </text>
</TEI>