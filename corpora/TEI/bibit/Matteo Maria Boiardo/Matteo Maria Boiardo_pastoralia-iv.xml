<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Pastoralia - IV</title>
    <author>Matteo Maria Boiardo</author>
   </titleStmt>
   <extent>
    <measure unit="stanza">11</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Matteo Maria Boiardo_pastoralia-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Pastoralia - IV</title>
     <author>Matteo Maria Boiardo</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Pastoralia - IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Mira canam quae vix annis abeuntibus aetas</l>
     <l n="2">ambiguo meminit Phoebi iam prodita cantu.</l>
     <l n="3">Tu, dea, cui caeli cursus, cui sidera cordi,</l>
     <l n="4">cui ventura patent et inevitabile fatum,</l>
     <l n="5">Uranie, mecum silvas habitare casasque</l>
     <l n="6">ne pudeat. Quid non? Pecudes Amphrysia circum</l>
     <l n="7">flumina formosus iamdudum pavit Apollo.</l>
    </lg>
    <lg n="2">
     <l n="8">Hesperias placido lustravit lumine gentes</l>
     <l n="9">Iuppiter et populos tandem miseratus ab alto</l>
     <l n="10">prospicit Ausonios. Terrae laetentur et aequor:</l>
     <l n="11">florida perpetui consurgunt gramina veris,</l>
     <l n="12">nunc spirant zephyri pulsis aquilonibus et nunc</l>
     <l n="13">candida formosi posuerunt tegmina montes.</l>
     <l n="14">Exultant hilares per flumina laeta Napaeae,</l>
     <l n="15">grataque tergeminas comitatur Nympha sorores.</l>
     <l n="16">Hic varios inter flores serpilla rosasque</l>
     <l n="17">indulgent choreis et dulcia carmina ludunt.</l>
    </lg>
    <lg n="3">
     <l n="18">Haec primum incipient bis septem saecula postquam</l>
     <l n="19">transierint decimumque eadem post saecula lustrum</l>
     <l n="20">quo deus omnipotens hominis sub imagine terras</l>
     <l n="21">diluit et veterum noxas tulit inde malorum.</l>
     <l n="22">Tunc iterum mores terrenaque corpora menti</l>
     <l n="23">astrorum regis suberunt: tunc Borsia virtus</l>
     <l n="24">immortale decus caelo mittetur ab alto.</l>
    </lg>
    <lg n="4">
     <l n="25">Tunc lappae et tribuli et nigri mala grana githonis</l>
     <l n="26">et lolium et sterilis semen morietur avenae.</l>
     <l n="27">Non nimbus laedet segetes, non horrida vitem</l>
     <l n="28">vastabit glacies, non turgida flumina campum;</l>
     <l n="29">desuescet mortale genus sentire feroces</l>
     <l n="30">pugnantum strepitus et tristia signa tubarum:</l>
     <l n="31">desuescet tristes ferrato in vertice cristas</l>
     <l n="32">cernere et erectum cuneis fulgentibus agmen.</l>
     <l n="33">Tunc rapidae fugient tigres genus atque luporum,</l>
     <l n="34">rupibus et tristes ursi morientur in altis.</l>
    </lg>
    <lg n="5">
     <l n="35">Te vero, superum rector cui candida subdet</l>
     <l n="36">armenta et pecudes signatas vertice, te nunc</l>
     <l n="37">alloquor, humani si te iactura decoris</l>
     <l n="38">nil movet ac rebus contraria nomina portas,</l>
     <l n="39">at sperasse decet summo quod nixus Olympo</l>
     <l n="40">Iuppiter obstrusos hominum circumspicit actus,</l>
     <l n="41">mentibus et meritis aeque sua premia pendens.</l>
    </lg>
    <lg n="6">
     <l n="42">Squalida terribiles animos in praelia Phoebe</l>
     <l n="43">erigit: Hesperios iamdudum sanguine campos,</l>
     <l n="44">sanguine et Hadriacas spumantes cernimus undas;</l>
     <l n="45">nec satis extremo vires adiungit Hibero</l>
     <l n="46">Gallica quo Graiis procumbant lilia campis!</l>
     <l n="47">Iamque Malus pendet sub eodem sidere Vertex,</l>
     <l n="48">Isthmiaci fractum nec tollent gesta duelli.</l>
     <l n="49">Hoc superi prohibete nefas: non caedibus hydram</l>
     <l n="50">crescentem innumeris patriae sed viscera ferro</l>
     <l n="51">appetet, Hesperio satiari sanguine gliscit.</l>
    </lg>
    <lg n="7">
     <l n="52">Antia sed vultu placido quem diva superbum</l>
     <l n="53">reddidit, o pecudis nivei haec fatalia custos</l>
     <l n="54">accipe: non summi geminentur tempora regis</l>
     <l n="55">montibus in mediis, medio dum Caesaris heres</l>
     <l n="56">ardebit solio; cogeris rumpere vitam</l>
     <l n="57">barbarus ac pecudi cantabit carmina pastor,</l>
     <l n="58">aurea formosae cui fulget lamina dextrae.</l>
    </lg>
    <lg n="8">
     <l n="59">Tunc cervos laqueis, volucres tunc fallere visco</l>
     <l n="60">desistet mortale genus; verum aurea saecla,</l>
     <l n="61">aurea progenies iterum: non fortia tauri</l>
     <l n="62">colla iugo subdent sed passim libera campis</l>
     <l n="63">armenta et pecudes viridantia gramina carpent,</l>
     <l n="64">non pardum fugient lepores, non damma leonem,</l>
     <l n="65">et celeres picta iungentur tigride cervi;</l>
     <l n="66">sed geminas superum regis volitare volucres</l>
     <l n="67">iam video: nigras superis haec dirigit alas,</l>
     <l n="68">secum candidulis caelum petit altera pennis.</l>
    </lg>
    <lg n="9">
     <l n="69">Nunc ego te niveae decus indelebile prodam</l>
     <l n="70">alitis, immenso cuius sub robore rursus,</l>
     <l n="71">rursus et Herculeo pacatur nomine tellus.</l>
     <l n="72">Fulva Cleonaeo iam te praerepta leoni</l>
     <l n="73">pellis obit: iam tu fortissima colla tumentem</l>
     <l n="74">ignibus appositis urges iuveniliter hydram</l>
     <l n="75">quam non arma queant, validum non frangere robur.</l>
    </lg>
    <lg n="10">
     <l n="76">Ver dabit et flores, te praeside, frugibus aestas</l>
     <l n="77">dives erit multis, tunc poma autumnus et uvas</l>
     <l n="78">conferet ac pleni vix stabunt pondere rami,</l>
     <l n="79">brumaque iam tepido mitescet dura sereno:</l>
     <l n="80">tunc grandes pecudum foetus, tunc copia lactis,</l>
     <l n="81">tunc nec sanguinei radiabit stella cometae,</l>
     <l n="82">nec vastum insanis consurget fluctibus aequor,</l>
     <l n="83">non catulum rabies, pecudem non tabida pestis</l>
     <l n="84">corripiet, flavas rubigo haud horrida messes</l>
     <l n="85">eruet, haud tristi procumbent grandine vites.</l>
    </lg>
    <lg n="11">
     <l n="86">Quo ruis, ah demens? Heroum gesta superbis</l>
     <l n="87">commemoranda sonis tenui mandare cicutae</l>
     <l n="88">ausus es et duras fatorum solvere voces,</l>
     <l n="89">quod non Eriphyle, quod non Marpesia, quod nec</l>
     <l n="90">dixerat erranti mandans sua carmina lauro:</l>
     <l n="91">plurima sed taceo, quamquam phoebeia, quamquam</l>
     <l n="92">tradita veridica mereantur ab arbore nomen.</l>
     <l n="93">Audaces timeo ne sidera summa petenti</l>
     <l n="94">deficiant pennae, sicut maris occupet unda</l>
     <l n="95">ora, sicut poto tribuam nova nomina ponto.</l>
     <l n="96">Haec tamen inculti fuerint solatia cantus</l>
     <l n="97">rupibus et saxo, cecini quod carmina surdis.</l>
     <l n="98">Iam neque, Hamadryades, posthac ignobile carmen</l>
     <l n="99">nympharumque choro aut hominum referetis ad aures</l>
     <l n="100">montibus, at lateat solis in montibus ortum.</l>
    </lg>
   </lg>
  </body>
 </text>
</TEI>