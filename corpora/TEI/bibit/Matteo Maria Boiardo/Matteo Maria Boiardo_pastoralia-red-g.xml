<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Pastoralia - red. G</title>
    <author>Matteo Maria Boiardo</author>
   </titleStmt>
   <extent>
    <measure unit="stanza">1</measure>
    <measure unit="line">97</measure>
   </extent>
   <publicationStmt>
    <publisher>UNED University</publisher>
    <idno>Matteo Maria Boiardo_pastoralia-red-g</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Pastoralia - red. G</title>
     <author>Matteo Maria Boiardo</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Pastoralia - red. G</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Si mea lascivis, princeps invicte, Thalia</l>
     <l n="2">carminibus stridens castas tibi verberat aures,</l>
     <l n="3">da veniam: primis tibi talia ludimus annis,</l>
     <l n="4">dum faciles versus et mollia verba canentem</l>
     <l n="5">oblectant, blando dum mens torquetur amore.</l>
     <l n="6">Tempus erit cum te victricia signa gerentem</l>
     <l n="7">nostra triumphali celebrabunt carmina cantu,</l>
     <l n="8">at nunc coepta sequar. Crudelia numina nymphae</l>
     <l n="9">formosum nitidis puerum rapuere sub antris</l>
     <l n="10">qui comes Alcidae fatales ire per undas</l>
     <l n="11">ausus erat, timidos fluctus cum finderet Argo.</l>
     <l n="12">Abreptum clari proceres flevere, sed omnes</l>
     <l n="13">ante alios magno ploratus ab Hercule fertur:</l>
     <l n="14">non illum comites, non illum blandus Iason</l>
     <l n="15">eruere inde valent solitoque avertere luctu,</l>
     <l n="16">nam gemit et carum deiecto perditus ore</l>
     <l n="17">clamat Hylam et moestis exposcit vocibus Hylam.</l>
     <l n="18">Quin etiam pharetras et torvi magna leonis</l>
     <l n="19">tegmina et horrentis fortissima robora clavae</l>
     <l n="20">fregisse et fluctu referunt mandasse marino.</l>
     <l n="21">Quas non blanditias, quae non solamina dixit</l>
     <l n="22">Threiicius vates moturaque verba leaenas?</l>
     <l n="23">Ille etiam dulci pereuntem flectere cantu</l>
     <l n="24">nixus et impulsis lacrimas expellere chordis,</l>
     <l n="25">sed neque Pierii cantus nec carmina flentem</l>
     <l n="26">ulla movent, quamquam zephyris spirantibus aequor</l>
     <l n="27">constitit, et fixo stupuerunt aequore venti</l>
     <l n="28">e gelidis quamquam torpentia saxa pruinis,</l>
     <l n="29">dulciaque arguti senserunt carmina montes,</l>
     <l n="30">securas placidi capreas fovere leones</l>
     <l n="31">et trepidae medio volucres haesere volatu.</l>
     <l n="32">Ille, estense decus, patriae non inscius artis,</l>
     <l n="33">venturosque dies et saecula nostra canebat.</l>
     <l n="34">"Quid gemis, Alcide? - dixit - tua nomina tellus</l>
     <l n="35">audiet argoo nondum religata rudente,</l>
     <l n="36">te gelidi rapto memorabunt vellere Colchi,</l>
     <l n="37">torrida te Libyae rapto Busiride, et olim</l>
     <l n="38">pastor ab edomito dives remeabis Hibero;</l>
     <l n="39">adde quod hoc nomen sese fortissimus heros</l>
     <l n="40">induet, armato cui non impune superbus</l>
     <l n="41">occurrat Mavors, cui non Laedeus ovanti</l>
     <l n="42">certet equis Castor, celeri nec Delia cursu.</l>
     <l n="43">Felices populi, felicia tempora! Vobis</l>
     <l n="44">delicium humanae servarunt sidera gentis;</l>
     <l n="45">illi praecipuas certabunt addere dotes</l>
     <l n="46">concordes Parcae: non illum pulcher Apollo</l>
     <l n="47">exuperet forma, docto non pectore Pallas.</l>
     <l n="48">Illius et varia vestigia lambere lynces</l>
     <l n="49">cogentur, dominusque virum venerabitur orbis;</l>
     <l n="50">terribili ille licet clava spolioque leonis,</l>
     <l n="51">Lernaeo et careat saturata felle pharetra.</l>
     <l n="52">Nascere, magna ducum soboles, quo principe rursus</l>
     <l n="53">Herculis Hesperiae celebrabunt nomine gentes,</l>
     <l n="54">nascere, namque tibi plaudet Iovis armiger alis</l>
     <l n="55">et dabit ingentes regno superaddere terras:</l>
     <l n="56">non etenim antiqui strepitanti flumine cincta</l>
     <l n="57">arva Padi, nec te niveis concreta pruinis</l>
     <l n="58">ardentem gelidi capient dumeta Lunati,</l>
     <l n="59">nec latus Hadriaco pulsatum turbine nec qua</l>
     <l n="60">frigida saxosus perstringit Lentia ripas.</l>
     <l n="61">Gaude igitur felix tantum geniture nepotem</l>
     <l n="62">Alcide, raptumque suis concede Napaeis</l>
     <l n="63">tandem sanus Hylam. Quid flentia lumina torques</l>
     <l n="64">altaque laxato suspiria pectore ducis?</l>
     <l n="65">Tune ille immenso cuius sub robore quondam</l>
     <l n="66">concidit argivi populatrix bellua saltus,</l>
     <l n="67">cuius terrigenae vultum tremuere gigantes</l>
     <l n="68">Antaeusque Libys? Muliebri insistere luctu</l>
     <l n="69">sit pudor et tenero tantum indulsisse dolori".</l>
     <l n="70">Orpheus haec olim, sed nunc mihi carmine vero</l>
     <l n="71">cantandus venis. Linquam virgulta Lycaei</l>
     <l n="72">et nemus et pecudes, teque horrida bella gerentem</l>
     <l n="73">dicam, seu puero propior certare duello</l>
     <l n="74">ausus es ancipiti, cum te Pandonius heros</l>
     <l n="75">robore confisus nimio, confisus et annis,</l>
     <l n="76">liquit et obversis convertit terga lupatis</l>
     <l n="77">cornipedem crebris pavidum calcaribus urgens;</l>
     <l n="78">seu cum ludus erat iuvenum percurrere in hastis</l>
     <l n="79">ingentem ut tuleris ingenti robore remum,</l>
     <l n="80">tollere quem poterant nixi vix unus et alter:</l>
     <l n="81">Parthenope hoc vidit, populi videre ducesque,</l>
     <l n="82">illeque ab Herculeo signatur nomine remus.</l>
     <l n="83">Magna quidem sunt haec, iuvenis sed facta. Quid autem</l>
     <l n="84">cum vir, cum ductor Siculos Calabrumque fugacem</l>
     <l n="85">disiicis, et viso trepidant adamante cohortes</l>
     <l n="86">Aragonum, cum rex castris Sarnoque relictis</l>
     <l n="87">Apula veloci transmisit pascua cursu?</l>
     <l n="88">Ista canam vel quae gestis maiora parantur</l>
     <l n="89">gesta tibi. Ingentes, aderint si bella, triumphos</l>
     <l n="90">auguror: augurium non hoc mihi pandit Apollo</l>
     <l n="91">nec vaga Cirrhaeo vates seclusa sub antro,</l>
     <l n="92">sed tua iam caelo et terris bene cognita virtus.</l>
     <l n="93">Interea has stabulis pergam mandare capellas,</l>
     <l n="94">quando umbrae ingentes nec tutum degere silvis</l>
     <l n="95">luce sub extrema, ne forte aut turba luporum</l>
     <l n="96">ingruat aut imbres subiti. Cras altera reddam</l>
     <l n="97">munera: maiori cantandus carmine surgis.</l>
    </lg>
   </lg>
  </body>
 </text>
</TEI>