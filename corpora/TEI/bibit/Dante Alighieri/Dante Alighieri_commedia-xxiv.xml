<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Commedia - XXIV</title>
    <author>Dante Alighieri</author>
   </titleStmt>
   <extent>
    <measure unit="stanza">52</measure>
    <measure unit="line">154</measure>
   </extent>
   <publicationStmt>
    <publisher>UNED University</publisher>
    <idno>Dante Alighieri_commedia-xxiv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Commedia - XXIV</title>
     <author>Dante Alighieri</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Commedia - XXIV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">"O sodalizio eletto a la gran cena</l>
     <l n="2">del benedetto Agnello, il qual vi ciba</l>
     <l n="3">sì, che la vostra voglia è sempre piena,</l>
    </lg>
    <lg n="2">
     <l n="4">se per grazia di Dio questi preliba</l>
     <l n="5">di quel che cade de la vostra mensa,</l>
     <l n="6">prima che morte tempo li prescriba,</l>
    </lg>
    <lg n="3">
     <l n="7">ponete mente a l'affezione immensa</l>
     <l n="8">e roratelo alquanto: voi bevete</l>
     <l n="9">sempre del fonte onde vien quel ch'ei pensa".</l>
    </lg>
    <lg n="4">
     <l n="10">Così Beatrice; e quelle anime liete</l>
     <l n="11">si fero spere sopra fissi poli,</l>
     <l n="12">fiammando, volte, a guisa di comete.</l>
    </lg>
    <lg n="5">
     <l n="13">E come cerchi in tempra d'orïuoli</l>
     <l n="14">si giran sì, che 'l primo a chi pon mente</l>
     <l n="15">quïeto pare, e l'ultimo che voli;</l>
    </lg>
    <lg n="6">
     <l n="16">così quelle carole, differente-</l>
     <l n="17">mente danzando, de la sua ricchezza</l>
     <l n="18">mi facieno stimar, veloci e lente.</l>
    </lg>
    <lg n="7">
     <l n="19">Di quella ch'io notai di più carezza</l>
     <l n="20">vid'ïo uscire un foco sì felice,</l>
     <l n="21">che nullo vi lasciò di più chiarezza;</l>
    </lg>
    <lg n="8">
     <l n="22">e tre fïate intorno di Beatrice</l>
     <l n="23">si volse con un canto tanto divo,</l>
     <l n="24">che la mia fantasia nol mi ridice.</l>
    </lg>
    <lg n="9">
     <l n="25">Però salta la penna e non lo scrivo:</l>
     <l n="26">ché l'imagine nostra a cotai pieghe,</l>
     <l n="27">non che 'l parlare, è troppo color vivo.</l>
    </lg>
    <lg n="10">
     <l n="28">"O santa suora mia che sì ne prieghe</l>
     <l n="29">divota, per lo tuo ardente affetto</l>
     <l n="30">da quella bella spera mi disleghe".</l>
    </lg>
    <lg n="11">
     <l n="31">Poscia fermato, il foco benedetto</l>
     <l n="32">a la mia donna dirizzò lo spiro,</l>
     <l n="33">che favellò così com'i' ho detto.</l>
    </lg>
    <lg n="12">
     <l n="34">Ed ella: "O luce etterna del gran viro</l>
     <l n="35">a cui Nostro Segnor lasciò le chiavi,</l>
     <l n="36">ch'ei portò giù, di questo gaudio miro,</l>
    </lg>
    <lg n="13">
     <l n="37">tenta costui di punti lievi e gravi,</l>
     <l n="38">come ti piace, intorno de la fede,</l>
     <l n="39">per la qual tu su per lo mare andavi.</l>
    </lg>
    <lg n="14">
     <l n="40">S'elli ama bene e bene spera e crede,</l>
     <l n="41">non t'è occulto, perché 'l viso hai quivi</l>
     <l n="42">dov'ogne cosa dipinta si vede;</l>
    </lg>
    <lg n="15">
     <l n="43">ma perché questo regno ha fatto civi</l>
     <l n="44">per la verace fede, a glorïarla,</l>
     <l n="45">di lei parlare è ben ch'a lui arrivi".</l>
    </lg>
    <lg n="16">
     <l n="46">Sì come il baccialier s'arma e non parla</l>
     <l n="47">fin che 'l maestro la question propone,</l>
     <l n="48">per approvarla, non per terminarla,</l>
    </lg>
    <lg n="17">
     <l n="49">così m'armava io d'ogne ragione</l>
     <l n="50">mentre ch'ella dicea, per esser presto</l>
     <l n="51">a tal querente e a tal professione.</l>
    </lg>
    <lg n="18">
     <l n="52">"Di', buon Cristiano, fatti manifesto:</l>
     <l n="53">fede che è?". Ond'io levai la fronte</l>
     <l n="54">in quella luce onde spirava questo;</l>
    </lg>
    <lg n="19">
     <l n="55">poi mi volsi a Beatrice, ed essa pronte</l>
     <l n="56">sembianze femmi perch'ïo spandessi</l>
     <l n="57">l'acqua di fuor del mio interno fonte.</l>
    </lg>
    <lg n="20">
     <l n="58">"La Grazia che mi dà ch'io mi confessi",</l>
     <l n="59">comincia' io, "da l'alto primipilo,</l>
     <l n="60">faccia li miei concetti bene espressi".</l>
    </lg>
    <lg n="21">
     <l n="61">E seguitai: "Come 'l verace stilo</l>
     <l n="62">ne scrisse, padre, del tuo caro frate</l>
     <l n="63">che mise teco Roma nel buon filo,</l>
    </lg>
    <lg n="22">
     <l n="64">fede è sustanza di cose sperate</l>
     <l n="65">e argomento de le non parventi;</l>
     <l n="66">e questa pare a me sua quiditate".</l>
    </lg>
    <lg n="23">
     <l n="67">Allora udi': "Dirittamente senti,</l>
     <l n="68">se bene intendi perché la ripuose</l>
     <l n="69">tra le sustanze, e poi tra li argomenti".</l>
    </lg>
    <lg n="24">
     <l n="70">E io appresso: "Le profonde cose</l>
     <l n="71">che mi largiscon qui la lor parvenza,</l>
     <l n="72">a li occhi di là giù son sì ascose,</l>
    </lg>
    <lg n="25">
     <l n="73">che l'esser loro v'è in sola credenza,</l>
     <l n="74">sopra la qual si fonda l'alta spene;</l>
     <l n="75">e però di sustanza prende intenza.</l>
    </lg>
    <lg n="26">
     <l n="76">E da questa credenza ci convene</l>
     <l n="77">silogizzar, sanz'avere altra vista:</l>
     <l n="78">però intenza d'argomento tene".</l>
    </lg>
    <lg n="27">
     <l n="79">Allora udi': "Se quantunque s'acquista</l>
     <l n="80">giù per dottrina, fosse così 'nteso,</l>
     <l n="81">non lì avria loco ingegno di sofista".</l>
    </lg>
    <lg n="28">
     <l n="82">Così spirò di quello amore acceso;</l>
     <l n="83">indi soggiunse: "Assai bene è trascorsa</l>
     <l n="84">d'esta moneta già la lega e 'l peso;</l>
    </lg>
    <lg n="29">
     <l n="85">ma dimmi se tu l'hai ne la tua borsa".</l>
     <l n="86">Ond'io: "Sì ho, sì lucida e sì tonda,</l>
     <l n="87">che nel suo conio nulla mi s'inforsa".</l>
    </lg>
    <lg n="30">
     <l n="88">Appresso uscì de la luce profonda</l>
     <l n="89">che lì splendeva: "Questa cara gioia</l>
     <l n="90">sopra la quale ogne virtù si fonda,</l>
    </lg>
    <lg n="31">
     <l n="91">onde ti venne?". E io: "La larga ploia</l>
     <l n="92">de lo Spirito Santo, ch'è diffusa</l>
     <l n="93">in su le vecchie e 'n su le nuove cuoia,</l>
    </lg>
    <lg n="32">
     <l n="94">è silogismo che la m'ha conchiusa</l>
     <l n="95">acutamente sì, che 'nverso d'ella</l>
     <l n="96">ogne dimostrazion mi pare ottusa".</l>
    </lg>
    <lg n="33">
     <l n="97">Io udi' poi: "L'antica e la novella</l>
     <l n="98">proposizion che così ti conchiude,</l>
     <l n="99">perché l'hai tu per divina favella?".</l>
    </lg>
    <lg n="34">
     <l n="100">E io: "La prova che 'l ver mi dischiude,</l>
     <l n="101">son l'opere seguite, a che natura</l>
     <l n="102">non scalda ferro mai né batte incude".</l>
    </lg>
    <lg n="35">
     <l n="103">Risposto fummi: "Di', chi t'assicura</l>
     <l n="104">che quell'opere fosser? Quel medesmo</l>
     <l n="105">che vuol provarsi, non altri, il ti giura".</l>
    </lg>
    <lg n="36">
     <l n="106">"Se 'l mondo si rivolse al cristianesmo",</l>
     <l n="107">diss'io, "sanza miracoli, quest'uno</l>
     <l n="108">è tal, che li altri non sono il centesmo:</l>
    </lg>
    <lg n="37">
     <l n="109">ché tu intrasti povero e digiuno</l>
     <l n="110">in campo, a seminar la buona pianta</l>
     <l n="111">che fu già vite e ora è fatta pruno".</l>
    </lg>
    <lg n="38">
     <l n="112">Finito questo, l'alta corte santa</l>
     <l n="113">risonò per le spere un "Dio laudamo"</l>
     <l n="114">ne la melode che là sù si canta.</l>
    </lg>
    <lg n="39">
     <l n="115">E quel baron che sì di ramo in ramo,</l>
     <l n="116">essaminando, già tratto m'avea,</l>
     <l n="117">che a l'ultime fronde appressavamo,</l>
    </lg>
    <lg n="40">
     <l n="118">ricominciò: "La Grazia, che donnea</l>
     <l n="119">con la tua mente, la bocca t'aperse</l>
     <l n="120">infino a qui come aprir si dovea,</l>
    </lg>
    <lg n="41">
     <l n="121">sì ch'io approvo ciò che fuori emerse;</l>
     <l n="122">ma or conviene espremer quel che credi,</l>
     <l n="123">e onde a la credenza tua s'offerse".</l>
    </lg>
    <lg n="42">
     <l n="124">"O santo padre, e spirito che vedi</l>
     <l n="125">ciò che credesti sì, che tu vincesti</l>
     <l n="126">ver' lo sepulcro più giovani piedi",</l>
    </lg>
    <lg n="43">
     <l n="127">comincia' io, "tu vuo' ch'io manifesti</l>
     <l n="128">la forma qui del pronto creder mio,</l>
     <l n="129">e anche la cagion di lui chiedesti.</l>
    </lg>
    <lg n="44">
     <l n="130">E io rispondo: Io credo in uno Dio</l>
     <l n="131">solo ed etterno, che tutto 'l ciel move,</l>
     <l n="132">non moto, con amore e con disio;</l>
    </lg>
    <lg n="45">
     <l n="133">e a tal creder non ho io pur prove</l>
     <l n="134">fisice e metafisice, ma dalmi</l>
     <l n="135">anche la verità che quinci piove</l>
    </lg>
    <lg n="46">
     <l n="136">per Moïsè, per profeti e per salmi,</l>
     <l n="137">per l'Evangelio e per voi che scriveste</l>
     <l n="138">poi che l'ardente Spirto vi fé almi;</l>
    </lg>
    <lg n="47">
     <l n="139">e credo in tre persone etterne, e queste</l>
     <l n="140">credo una essenza sì una e sì trina,</l>
     <l n="141">che soffera congiunto "sono" ed "este".</l>
    </lg>
    <lg n="48">
     <l n="142">De la profonda condizion divina</l>
     <l n="143">ch'io tocco mo, la mente mi sigilla</l>
     <l n="144">più volte l'evangelica dottrina.</l>
    </lg>
    <lg n="49">
     <l n="145">Quest'è 'l principio, quest'è la favilla</l>
     <l n="146">che si dilata in fiamma poi vivace,</l>
     <l n="147">e come stella in cielo in me scintilla".</l>
    </lg>
    <lg n="50">
     <l n="148">Come 'l segnor ch'ascolta quel che i piace,</l>
     <l n="149">da indi abbraccia il servo, gratulando</l>
     <l n="150">per la novella, tosto ch'el si tace;</l>
    </lg>
    <lg n="51">
     <l n="151">così, benedicendomi cantando,</l>
     <l n="152">tre volte cinse me, sì com'io tacqui,</l>
     <l n="153">l'appostolico lume al cui comando</l>
    </lg>
    <lg n="52">
     <l n="154">io avea detto: sì nel dir li piacqui!</l>
    </lg>
   </lg>
  </body>
 </text>
</TEI>