<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Egloghe - IV</title>
    <author>Dante Alighieri</author>
   </titleStmt>
   <extent>
    <measure unit="stanza">2</measure>
    <measure unit="line">97</measure>
   </extent>
   <publicationStmt>
    <publisher>UNED University</publisher>
    <idno>Dante Alighieri_egloghe-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Egloghe - IV</title>
     <author>Dante Alighieri</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Egloghe - IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Velleribus Colchis prepes detectus Eous</l>
     <l n="2">alipedesque alii pulcrum Titana ferebant.</l>
     <l n="3">Orbita, qua primum flecti de culmine cepit,</l>
     <l n="4">currigerum canthum libratim quemque tenebat;</l>
     <l n="5">resque refulgentes, solite superarier umbris,</l>
     <l n="6">vincebant umbras et fervere rura sinebant.</l>
     <l n="7">Tityrus hoc propter confugit et Alphesibeus</l>
     <l n="8">ad silvam, pecudumque suique misertus uterque,</l>
     <l n="9">fraxineam silvam tiliis platanisque frequentem.</l>
     <l n="10">Et dum silvestri pecudes mixteque capelle</l>
     <l n="11">insidunt herbe, dum naribus aera captant,</l>
     <l n="12">Tityrus–hic annosus enim–defensus acerna</l>
     <l n="13">fronde soporifero gravis incumbebat odori;</l>
     <l n="14">nodosoque piri vulso de stirpe bacillo</l>
     <l n="15">stabat subnixus, ut diceret, Alphesibeus.</l>
     <l n="16">«Quod mentes hominum» fabatur «ad astra ferantur,</l>
     <l n="17">unde fuere, nove cum corpora nostra subirent;</l>
     <l n="18">quod libeat niveis avibus resonare Caistrum</l>
     <l n="19">temperie celi letis et valle palustri;</l>
     <l n="20">quod pisces coeant pelagi pelagusque relinquant</l>
     <l n="21">flumina qua primum Nerei confinia tangunt;</l>
     <l n="22">Caucason Hyrcane maculent quod sanguine tigres,</l>
     <l n="23">et Libies coluber quod squama verrat arenas,</l>
     <l n="24">non miror–nam cuique placent conformia vite -,</l>
     <l n="25">Tityre; sed Mopso miror, mirantur et omnes</l>
     <l n="26">pastores alii mecum Sicula arva tenentes,</l>
     <l n="27">arida Ciclopum placeant quod saxa sub Ethna».</l>
     <l n="28">Dixerat, et calidus et gutture tardus anhelo</l>
     <l n="29">iam Melibeus adest et vix «En, Tityre» dixit.</l>
     <l n="30">Inrisere senes iuvenilia guttura, quantum</l>
     <l n="31">Sergestum e scopulo vulsum risere Sicani.</l>
     <l n="32">Tum senior viridi canum de cespite crinem</l>
     <l n="33">sustulit et patulis efflanti naribus infit:</l>
     <l n="34">«O nimium iuvenis, que te nova causa coegit</l>
     <l n="35">pectoreos cursu rapido sic angere folles?».</l>
     <l n="36">Ille nichil contra, sed, quam tunc ipse tenebat,</l>
     <l n="37">cannea cum tremulis coniuncta est fistula labris,</l>
     <l n="38">sibilus hinc simplex avidas non venit ad aures,</l>
     <l n="39">verum, ut arundinea puer is pro voce laborat</l>
     <l n="40">- mira loquar, sed vera tamen -, spiravit arundo:</l>
     <l n="41">Forte sub inriguos colles, ubi Sarpina Rheno;</l>
     <l n="42">et, tria si flasset ultra spiramina flata,</l>
     <l n="43">centum carminibus tacitos mulcebat agrestes.</l>
     <l n="44">Tityrus et secum conceperat Alphesibeus,</l>
     <l n="45">Tityron et voces compellant Alphesibei:</l>
     <l n="46">«Sic, venerande senex, tu roscida rura Pelori</l>
     <l n="47">deserere auderes, antrum Ciclopis iturus?».</l>
     <l n="48">Ille: «Quid hoc dubitas? Quid me, carissime, tentas?».</l>
     <l n="49">«Quid dubito? Quid tento?» refert tunc Alphesibeus:</l>
     <l n="50">«Tibia non sentis quod fit virtute canora</l>
     <l n="51">numinis et similis natis de murmure cannis,</l>
     <l n="52">murmure pandenti turpissima tempora regis</l>
     <l n="53">qui iussu Bromii Pactolida tinxit arenam?</l>
     <l n="54">Quod vocet ad litus Ethneo pumice tectum,</l>
     <l n="55">fortunate senex, falso ne crede favori,</l>
     <l n="56">et Driadum miserere loci pecorumque tuorum.</l>
     <l n="57">Te iuga, te saltus nostri, te flumina flebunt</l>
     <l n="58">absentem et Nymphe mecum peiora timentes,</l>
     <l n="59">et cadet invidia quam nunc habet ipse Pachynus;</l>
     <l n="60">nos quoque pastores te cognovisse pigebit.</l>
     <l n="61">Fortunate senex, fontes et pabula nota</l>
     <l n="62">desertare tuo vivaci nomine nolis».</l>
     <l n="63">«O plus quam media merito pars pectoris huius,»</l>
     <l n="64">(atque suum tetigit) longevus Tityrus inquit,</l>
     <l n="65">«Mopsus amore pari mecum connexus ob illas</l>
     <l n="66">que male gliscentem timide fugere Pyreneum,</l>
     <l n="67">litora dextra Pado ratus a Rubicone sinistra</l>
     <l n="68">me colere, Emilida qua terminat Adria terram,</l>
     <l n="69">litoris Ethnei commendat pascua nobis,</l>
     <l n="70">nescius in tenera quod nos duo degimus herba</l>
     <l n="71">Trinacride montis, quo non fecundius alter</l>
     <l n="72">montibus in Siculis pecudes armentaque pavit.</l>
     <l n="73">Sed quanquam viridi sint postponenda Pelori</l>
     <l n="74">Ethnica saxa solo, Mopsum visurus adirem,</l>
     <l n="75">hic grege dimisso, ni te, Polipheme, timerem».</l>
     <l n="76">«Quis Poliphemon» ait «non horreat» Alphesibeus</l>
     <l n="77">«assuetum rictus humano sanguine tingui,</l>
     <l n="78">tempore iam ex illo quando Galathea relicti</l>
     <l n="79">Acidis heu miseri discerpere viscera vidit?</l>
     <l n="80">Vix illa evasit: an vis valuisset amoris,</l>
     <l n="81">effera dum rabies tanta perferbuit ira?</l>
     <l n="82">Quid, quod Achemenides, sociorum cede cruentum</l>
     <l n="83">tantum prospiciens, animam vix claudere quivit?</l>
     <l n="84">A, mea vita, precor, nunquam tam dira voluptas</l>
     <l n="85">te premat, ut Rhenus et Nayas illa recludat</l>
     <l n="86">hoc illustre caput, cui iam frondator in alta</l>
     <l n="87">virgine perpetuas festinat cernere frondes».</l>
     <l n="88">Tityrus arridens et tota mente secundus</l>
     <l n="89">verba gregis magni tacitus concepit alumni.</l>
     <l n="90">Sed quia tam proni scindebant ethra iugales,</l>
     <l n="91">ut rem quamque sua iam multum vinceret umbra,</l>
     <l n="92">virgiferi, silvis gelida cum valle relictis,</l>
     <l n="93">post pecudes rediere suas, hirteque capelle,</l>
     <l n="94">inde velut reduces ad mollia prata, preibant.</l>
    </lg>
    <lg n="2">
     <l n="95">Callidus interea iuxta latitavit Iollas,</l>
     <l n="96">omnia qui didicit, qui retulit omnia nobis:</l>
     <l n="97">ille quidem nobis, et nos tibi, Mopse, poymus.</l>
    </lg>
   </lg>
  </body>
 </text>
</TEI>