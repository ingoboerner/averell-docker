<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Egloghe - II</title>
    <author>Dante Alighieri</author>
   </titleStmt>
   <extent>
    <measure unit="stanza">2</measure>
    <measure unit="line">68</measure>
   </extent>
   <publicationStmt>
    <publisher>UNED University</publisher>
    <idno>Dante Alighieri_egloghe-ii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Egloghe - II</title>
     <author>Dante Alighieri</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Egloghe - II</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Vidimus in nigris albo patiente lituris</l>
     <l n="2">Pyerio demulsa sinu modulamina nobis.</l>
     <l n="3">Forte recensentes pastas de more capellas</l>
     <l n="4">tunc ego sub quercu meus et Melibeus eramus.</l>
     <l n="5">Ille quidem–cupiebat enim consciscere cantum -</l>
     <l n="6">«Tityre, quid Mopsus? Quid vult? Edissere» dixit.</l>
     <l n="7">Ridebam, Mopse; magis et magis ille premebat.</l>
     <l n="8">Victus amore sui, posito vix denique risu,</l>
     <l n="9">«Stulte, quid insanis?» inquam: «Tua cura capelle</l>
     <l n="10">te potius poscunt, quanquam mala cenula turbet.</l>
     <l n="11">Pascua sunt ignota tibi que Menalus alto</l>
     <l n="12">vertice declivi celator solis inumbrat,</l>
     <l n="13">herbarum vario florumque inpicta colore.</l>
     <l n="14">Circuit hec humilis et tectus fronde saligna</l>
     <l n="15">perpetuis undis a summo margine ripas</l>
     <l n="16">rorans alveolus, qui, quas mons desuper edit,</l>
     <l n="17">sponte viam, qua mitis erat, se fecit aquarum.</l>
     <l n="18">Mopsus in his, dum lenta boves per gramina ludunt,</l>
     <l n="19">contemplatur ovans hominum superumque labores;</l>
     <l n="20">inde per inflatos calamos interna recludit</l>
     <l n="21">gaudia, sic ut dulce melos armenta sequantur,</l>
     <l n="22">placatique ruant campis de monte leones,</l>
     <l n="23">et refluant unde, frondes et Menala nutent».</l>
     <l n="24">«Tityre,» tunc «si Mopsus» ait «decantat in herbis</l>
     <l n="25">ignotis, ignota tamen sua carmina possum,</l>
     <l n="26">te monstrante, meis vagulis prodiscere capris».</l>
     <l n="27">Hic ego quid poteram, cum sic instaret anhelus?</l>
     <l n="28">«Montibus Aoniis Mopsus, Melibee, quot annis,</l>
     <l n="29">dum satagunt alii causarum iura doceri,</l>
     <l n="30">se dedit et sacri nemoris perpalluit umbra.</l>
     <l n="31">Vatificis prolutus aquis, et lacte canoro</l>
     <l n="32">viscera plena ferens et plenus ad usque palatum,</l>
     <l n="33">me vocat ad frondes versa Peneyde cretas».</l>
     <l n="34">«Quid facies?» Melibeus ait: «Tu tempora lauro</l>
     <l n="35">semper inornata per pascua pastor habebis?».</l>
     <l n="36">«O Melibee, decus vatum, quoque nomen in auras</l>
     <l n="37">fluxit, et insomnem vix Mopsum Musa peregit»;</l>
     <l n="38">retuleram, cum sic dedit indignatio vocem:</l>
     <l n="39">«Quantos balatus colles et prata sonabunt,</l>
     <l n="40">si viridante coma fidibus peana ciebo!</l>
     <l n="41">Sed timeam saltus et rura ignara deorum.</l>
     <l n="42">Nonne triumphales melius pexare capillos</l>
     <l n="43">et patrio, redeam si quando, abscondere canos</l>
     <l n="44">fronde sub inserta solitum flavescere Sarno?».</l>
     <l n="45">Ille: «Quis hoc dubitet? Propter quod respice tempus,</l>
     <l n="46">Tityre, quam velox; nam iam senuere capelle</l>
     <l n="47">quas concepturis dedimus nos matribus hircos».</l>
     <l n="48">Tunc ego: «Cum mundi circumflua corpora cantu</l>
     <l n="49">astricoleque meo, velut infera regna, patebunt,</l>
     <l n="50">devincire caput hedera lauroque iuvabit:</l>
     <l n="51">concedat Mopsus». «Mopsus» tunc ille «quid?» inquit.</l>
     <l n="52">«Comica nonne vides ipsum reprehendere verba,</l>
     <l n="53">tum quia femineo resonant ut trita labello,</l>
     <l n="54">tum quia Castalias pudet acceptare sorores?»</l>
     <l n="55">ipse ego respondi, versus iterumque relegi,</l>
     <l n="56">Mopse, tuos. Tunc ille humeros contraxit et «Ergo</l>
     <l n="57">quid faciemus» ait «Mopsum revocare volentes?».</l>
     <l n="58">«Est mecum quam noscis ovis gratissima,» dixi</l>
     <l n="59">«ubera vix que ferre potest, tam lactis abundans;</l>
     <l n="60">rupe sub ingenti carptas modo ruminat herbas.</l>
     <l n="61">Nulli iuncta gregi nullis assuetaque caulis,</l>
     <l n="62">sponte venire solet, nunquam vi, poscere mulctram.</l>
     <l n="63">Hanc ego prestolor manibus mulgere paratis,</l>
     <l n="64">hac implebo decem missurus vascula Mopso.</l>
     <l n="65">Tu tamen interdum capros meditere petulcos</l>
     <l n="66">et duris crustis discas infigere dentes».</l>
    </lg>
    <lg n="2">
     <l n="67">Talia sub quercu Melibeus et ipse canebam,</l>
     <l n="68">parva tabernacla nobis dum farra coquebant.</l>
    </lg>
   </lg>
  </body>
 </text>
</TEI>