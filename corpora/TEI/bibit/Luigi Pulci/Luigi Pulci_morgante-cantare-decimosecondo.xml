<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Morgante - CANTARE DECIMOSECONDO</title>
    <author>Luigi Pulci</author>
   </titleStmt>
   <extent>
    <measure unit="stanza">89</measure>
    <measure unit="line">712</measure>
   </extent>
   <publicationStmt>
    <publisher>UNED University</publisher>
    <idno>Luigi Pulci_morgante-cantare-decimosecondo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Morgante - CANTARE DECIMOSECONDO</title>
     <author>Luigi Pulci</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Morgante - CANTARE DECIMOSECONDO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O fonte di pietà, fonte di grazia,</l>
     <l n="2">madre de' peccator, nostra avvocata,</l>
     <l n="3">di cui la mente mia mai non si sazia</l>
     <l n="4">di dir quanto tu sia nel Ciel beata,</l>
     <l n="5">tu redemisti nostra contumazia</l>
     <l n="6">dal dì che 'n terra fusti annunziata:</l>
     <l n="7">non mi lasciare, o Virgine di gloria,</l>
     <l n="8">tanto ch'i' possi ordinar questa storia.</l>
    </lg>
    <lg n="2">
     <l n="9">Troppo sarebbe lungo a dire in rima</l>
     <l n="10">di tanta gente appunto le parole;</l>
     <l n="11">e d'ogni cosa far non si dèe stima.</l>
     <l n="12">Rinaldo il traditor Gan morto vuole;</l>
     <l n="13">Carlo di grazia l'avea chiesto prima:</l>
     <l n="14">della qual cosa il popol se ne duole.</l>
     <l n="15">Pur lo lasciâr con questa condizione,</l>
     <l n="16">che mai più in corte non istia il fellone.</l>
    </lg>
    <lg n="3">
     <l n="17">Rinaldo mal contento si ritorna</l>
     <l n="18">a Montalban con Ricciardetto insieme.</l>
     <l n="19">Ma 'l traditor di Gan, che non soggiorna</l>
     <l n="20">e sempre inganni della mente preme,</l>
     <l n="21">cominciò presto a ritrar fuor le corna:</l>
     <l n="22">perché Rinaldo non v'era, non teme;</l>
     <l n="23">e Carlo l'ha salvato dalla morte,</l>
     <l n="24">ed or cacciare nol sapea di corte.</l>
    </lg>
    <lg n="4">
     <l n="25">E cominciò di nuovo a far pensiero</l>
     <l n="26">che Carlo gli credessi al modo antico,</l>
     <l n="27">per distruggere alfin tutto il suo impero;</l>
     <l n="28">e Carlo ritornato è già suo amico,</l>
     <l n="29">e ciò ch'è bianco gli pareva nero.</l>
     <l n="30">Diceva Gano: - Intendi com'io dico.</l>
     <l n="31">Se viver non vuoi sempre con vergogna,</l>
     <l n="32">Rinaldo al tutto spegner ti bisogna. -</l>
    </lg>
    <lg n="5">
     <l n="33">Carlo diceva: - Alla fine io la lodo,</l>
     <l n="34">perché tu vedi ben quel ch'e' m'ha fatto.</l>
     <l n="35">Ma non ci veggo ancor la via né 'l modo</l>
     <l n="36">e molte cose con meco combatto. -</l>
     <l n="37">Diceva il traditor pien d'ogni frodo:</l>
     <l n="38">- Io credo satisfarti a questo tratto.</l>
     <l n="39">Come scacciato da te me n'andròe</l>
     <l n="40">a Montalbano e secreto staròe;</l>
    </lg>
    <lg n="6">
     <l n="41">e manderotti lettere poi scritte</l>
     <l n="42">che parrà che sien fatte nella Mecche:</l>
     <l n="43">dirò che le mie gente sieno afflitte,</l>
     <l n="44">e che punite omai sien tante pecche,</l>
     <l n="45">e molte altre parole a te diritte:</l>
     <l n="46">ch'io vo' tornare a dir salamalecche,</l>
     <l n="47">peccavi, Domine, miserere mei</l>
     <l n="48">delle mie colpe e de' processi miei.</l>
    </lg>
    <lg n="7">
     <l n="49">Tu mosterrai le lettere palese:</l>
     <l n="50">Rinaldo crederrà ch'io sia lontano</l>
     <l n="51">e ch'io non torni più in questo paese.</l>
     <l n="52">Un dì ch'egli esca fuor di Montalbano,</l>
     <l n="53">sùbito insieme saremo alle prese,</l>
     <l n="54">e so ch'io l'uccidrò con la mia mano;</l>
     <l n="55">e come morto fia, sai che 'l tuo regno</l>
     <l n="56">sicuro è poi e tu, imperator degno. -</l>
    </lg>
    <lg n="8">
     <l n="57">A Carlo piacque alfin questo consiglio</l>
     <l n="58">e fece vista Gan da sé scacciare.</l>
     <l n="59">Gan dètte presto a' suoi arnesi di piglio:</l>
     <l n="60">prima fingeva sé raccomandare;</l>
     <l n="61">Carlo mostrava con turbato ciglio</l>
     <l n="62">che 'n corte più non lo vuol raccettare,</l>
     <l n="63">e che cercando sua ventura vada,</l>
     <l n="64">e ritrovassi sùbito la strada.</l>
    </lg>
    <lg n="9">
     <l n="65">Partissi il traditor celatamente,</l>
     <l n="66">e presso a Montalban fece un agguato;</l>
     <l n="67">e scrisse a Carlo come la sua gente</l>
     <l n="68">e lui in Pagania era arrivato;</l>
     <l n="69">e mostrava pregare umilemente</l>
     <l n="70">che perdonar gli debba ogni peccato;</l>
     <l n="71">e Carlo avea le lettere mandate</l>
     <l n="72">a Montalbano, e molto palesate.</l>
    </lg>
    <lg n="10">
     <l n="73">Rinaldo s'era un giorno dipartito</l>
     <l n="74">per passar tempo con un suo falcone,</l>
     <l n="75">e Ruinatto con lui era gito</l>
     <l n="76">verso Agrismonte, a lor consolazione.</l>
     <l n="77">E Ricciardetto un dì ne giva al lito</l>
     <l n="78">del fiume, ove nascoso è Ganellone</l>
     <l n="79">in una valle ove è certo boschetto</l>
     <l n="80">presso a quel fiume, appiè d'un bel poggetto.</l>
    </lg>
    <lg n="11">
     <l n="81">E mentre in qua e 'n là s'andava a spasso,</l>
     <l n="82">Gan si pensò che Rinaldo quel sia:</l>
     <l n="83">uscì del bosco con molto fracasso</l>
     <l n="84">ed assaltollo con sua compagnia,</l>
     <l n="85">tanto che preso rimaneva al passo.</l>
     <l n="86">La notte inverso Parigi ne gìa</l>
     <l n="87">e dètte Ricciardetto preso a Carlo,</l>
     <l n="88">ed ordinorno presto d'impiccarlo.</l>
    </lg>
    <lg n="12">
     <l n="89">Orlando, poi che questo fatto ha inteso,</l>
     <l n="90">molto pregato avea lo 'mperadore</l>
     <l n="91">che non guardassi d'aver costui preso,</l>
     <l n="92">e non gli facci oltraggio o disonore.</l>
     <l n="93">Carlo rispose, di grande ira acceso:</l>
     <l n="94">- Io vo' impiccarlo come traditore,</l>
     <l n="95">perché d'Astolfo impedì la giustizia,</l>
     <l n="96">con esso insieme, per la sua nequizia. -</l>
    </lg>
    <lg n="13">
     <l n="97">Diceva Orlando: - E' non è ancora spento</l>
     <l n="98">il fuoco, Carlo, ch'arder potre' ancora.</l>
     <l n="99">Se tu l'uccidi, io non sarò contento;</l>
     <l n="100">Rinaldo ne verrà sanza dimora.</l>
     <l n="101">Vedi che Gan già fatto ha tradimento,</l>
     <l n="102">e sanza lui non puoi vivere un'ora. -</l>
     <l n="103">Carlo dicea: - Traditor non fu mai,</l>
     <l n="104">e ci c'ha fatto è perché m'ama assai.</l>
    </lg>
    <lg n="14">
     <l n="105">E tu te l'hai recato in su le corna,</l>
     <l n="106">tu e Rinaldo, perch'egli è fedele</l>
     <l n="107">e dì né notte già mai non soggiorna</l>
     <l n="108">di spegner chi contro a me fu crudele. -</l>
     <l n="109">Partissi Orlando, e, stato un poco, torna,</l>
     <l n="110">e disse: - Io giuro alle sante Evangele</l>
     <l n="111">che se tu uccidi, Carlo, il mio cugino,</l>
     <l n="112">io ti farò della vita tapino. -</l>
    </lg>
    <lg n="15">
     <l n="113">E trasse fuor la spada Durlindana</l>
     <l n="114">e colla punta una croce fe' in terra,</l>
     <l n="115">e 'n su la croce poneva la mana;</l>
     <l n="116">e dipartissi ed uscì della terra.</l>
     <l n="117">Ma la regina savia Gallerana</l>
     <l n="118">pregava insieme col sir d'Inghilterra</l>
     <l n="119">e 'l duca Namo, Ulivieri e 'l Danese,</l>
     <l n="120">ch'almen la morte gl'indugiassi un mese.</l>
    </lg>
    <lg n="16">
     <l n="121">Carlo le forche in sul fiume di Sena</l>
     <l n="122">fece ordinare e ciò che fa mestiero.</l>
     <l n="123">Gan traditor grande allegrezza mena,</l>
     <l n="124">perché e' pensò riuscissi il pensiero.</l>
     <l n="125">Tutta la corte di sdegno era piena.</l>
     <l n="126">Rinaldo e Ruinatto il suo scudiero</l>
     <l n="127">intanto a Montalbano era tornato,</l>
     <l n="128">e Ricciardetto suo non v'ha trovato;</l>
    </lg>
    <lg n="17">
     <l n="129">e scrisse ' Astolfo come il caso stava:</l>
     <l n="130">che l'avvisassi e stessi proveduto,</l>
     <l n="131">però che molta gente ragunava</l>
     <l n="132">per dare a Ricciardetto presto aiuto.</l>
     <l n="133">Astolfo d'ogni cosa lo 'nformava,</l>
     <l n="134">e come Carlo gli avea conceduto</l>
     <l n="135">un mese tempo a mandarlo alla morte;</l>
     <l n="136">ma duolsi sol ch'Orlando non è in corte.</l>
    </lg>
    <lg n="18">
     <l n="137">Or questo è quel ch'a Rinaldo dolea,</l>
     <l n="138">che si fussi partito il conte Orlando,</l>
     <l n="139">ché sanza lui di camparlo temea;</l>
     <l n="140">pur la sua gente veniva assettando.</l>
     <l n="141">E Gallerana, che gliene 'ncrescea,</l>
     <l n="142">ogni dì Carlo veniva pregando</l>
     <l n="143">che Ricciardetto libero lasciassi,</l>
     <l n="144">acciò che Orlando in corte ritornassi;</l>
    </lg>
    <lg n="19">
     <l n="145">e non tentassi tanto la fortuna,</l>
     <l n="146">e non credessi tanto al conte Gano;</l>
     <l n="147">e se mai grazia far gli debbe alcuna,</l>
     <l n="148">che Ricciardetto gli dessi in sua mano.</l>
     <l n="149">Ma non poteva ancor per cosa ignuna</l>
     <l n="150">rimuover dalla 'mpresa Carlo Mano.</l>
     <l n="151">Rinaldo pur quel che seguissi aspetta,</l>
     <l n="152">e tuttavia la sua brigata assetta.</l>
    </lg>
    <lg n="20">
     <l n="153">Era già presso il giorno diputato,</l>
     <l n="154">e Smeriglione e Vivian di Maganza</l>
     <l n="155">come Carlo avea detto hanno ordinato;</l>
     <l n="156">e Ganellone avea tanta arroganza</l>
     <l n="157">ch'ognun che priega è da lui minacciato:</l>
     <l n="158">lo 'mperador gli avea dato baldanza,</l>
     <l n="159">tanto che Namo per nulla non v'era,</l>
     <l n="160">e per isdegno n'era ito in Baviera;</l>
    </lg>
    <lg n="21">
     <l n="161">e Berlinghieri ed Ottone ed Avino</l>
     <l n="162">s'eron partiti, Avolio e Salamone,</l>
     <l n="163">e 'l figliuol del Danese, Baldovino,</l>
     <l n="164">veggendo a Gano tanta presunzione.</l>
     <l n="165">Erminion, che fu già saracino,</l>
     <l n="166">era con Carlo pien d'afflizione,</l>
     <l n="167">e l'amico d'Astolfo, Lionfante,</l>
     <l n="168">famoso e degno e gentile amirante.</l>
    </lg>
    <lg n="22">
     <l n="169">Èvvi Morgante con la damigella</l>
     <l n="170">Merediana e col suo concestoro:</l>
     <l n="171">ognun di Ricciardetto assai favella</l>
     <l n="172">che Carlo a torto gli dava martoro.</l>
     <l n="173">Gan da Pontier sua baronia appella,</l>
     <l n="174">quando fu tempo, e comandava loro</l>
     <l n="175">che Ricciardetto sùbito legassino</l>
     <l n="176">e 'n sul fiume di Sena lo 'mpiccassino.</l>
    </lg>
    <lg n="23">
     <l n="177">Rinaldo era venuto, come scrisse</l>
     <l n="178">Astolfo, e con sua gente stava attento</l>
     <l n="179">aspettar che 'l fratel di fuor venisse.</l>
     <l n="180">Vide in un tratto gli stendardi al vento</l>
     <l n="181">prima che fuor Ricciardetto apparisse,</l>
     <l n="182">e Smeriglion che si facea contento</l>
     <l n="183">e molto a quel mestier pareva destro,</l>
     <l n="184">e 'l buon Vivian, ch'era l'altro maestro.</l>
    </lg>
    <lg n="24">
     <l n="185">Non aspettò che come Astolfo venga</l>
     <l n="186">fino alle forche, ma tosto si mosse,</l>
     <l n="187">acciò ch'alcuno scherno non sostenga,</l>
     <l n="188">che nella fronte sputato gli fosse:</l>
     <l n="189">verso la porta par che 'l camin tenga;</l>
     <l n="190">tra' Maganzesi in un tratto percosse;</l>
     <l n="191">e Ricciardetto suo fu sciolto presto,</l>
     <l n="192">che come Astolfo al collo avea il capresto.</l>
    </lg>
    <lg n="25">
     <l n="193">Or qua or là si scaglia con Baiardo,</l>
     <l n="194">e fece cose quel dì con Frusberta</l>
     <l n="195">che chi il dicessi fia detto bugiardo.</l>
     <l n="196">Ma come e' fu la novella scoperta,</l>
     <l n="197">ognun fuggiva. In questo tempo Alardo</l>
     <l n="198">smeriglion colla zucca scoperta</l>
     <l n="199">trovava, e con un colpo che diè a quello,</l>
     <l n="200">gli partì il capo e féssegli il cervello.</l>
    </lg>
    <lg n="26">
     <l n="201">E poi si volse con molta tempesta</l>
     <l n="202">verso Vivian da Pontier ch'era presso,</l>
     <l n="203">e colla spada gli diè in su la testa:</l>
     <l n="204">l'elmo e la cuffia insino al mento ha fesso.</l>
     <l n="205">Rinaldo a Gan terminò far la festa,</l>
     <l n="206">e finalmente s'appicca con esso:</l>
     <l n="207">e 'n su 'n un braccio un colpo l'ha ferito,</l>
     <l n="208">che cadde in terra pel duol tramortito;</l>
    </lg>
    <lg n="27">
     <l n="209">e fu portato come morto via.</l>
     <l n="210">E Ricciardetto sopra un destrier monta</l>
     <l n="211">che Smeriglione abandonato avia,</l>
     <l n="212">e colla spada tra costor s'affronta:</l>
     <l n="213">e colpi e le gran cose ch'e' facìa,</l>
     <l n="214">per non tediar chi legge non si conta.</l>
     <l n="215">Carlo era corso già insino alla porta:</l>
     <l n="216">vide Rinaldo, e molta gente morta,</l>
    </lg>
    <lg n="28">
     <l n="217">e disse fra suo core: "Io ho mal fatto:</l>
     <l n="218">ecco di nuovo il popol sollevato";</l>
     <l n="219">e fuor della città si fuggì ratto.</l>
     <l n="220">Rinaldo drento in Parigi era entrato,</l>
     <l n="221">e grida: - Popolazzo vile e matto,</l>
     <l n="222">come hai tu tanto oltraggio comportato?</l>
     <l n="223">A sacco, a fuoco, alla morte, a furore! -</l>
     <l n="224">e misse tutto Parigi a romore;</l>
    </lg>
    <lg n="29">
     <l n="225">e cominciò in un certo borgo il fuoco</l>
     <l n="226">appiccare, e rubar botteghe e case,</l>
     <l n="227">tanto ch'a' parigin non parea giuoco:</l>
     <l n="228">non si facea qui le misure rase.</l>
     <l n="229">Così il furor cresceva a poco a poco,</l>
     <l n="230">tanto che pochi drento vi rimase,</l>
     <l n="231">sentendo - Al fuoco! - gridare e - Alla morte! -</l>
     <l n="232">e per paura uscien fuor delle porte.</l>
    </lg>
    <lg n="30">
     <l n="233">Non vi rimase un Maganzese solo</l>
     <l n="234">che non fuggissi per la via più piana;</l>
     <l n="235">e molto pianto si sentiva e duolo.</l>
     <l n="236">Ma la reina presto Gallerana</l>
     <l n="237">si misse in mezzo di tutto lo stuolo,</l>
     <l n="238">e come savia, benigna ed umana,</l>
     <l n="239">pregò Rinaldo che fussi contento</l>
     <l n="240">che 'l fuoco almen dovessi essere spento.</l>
    </lg>
    <lg n="31">
     <l n="241">Rinaldo aveva sentito ogni cosa</l>
     <l n="242">ciò che per Ricciardetto fatto aveva</l>
     <l n="243">l'alta reina degna e gloriosa:</l>
     <l n="244">sùbito un bando per tutto metteva</l>
     <l n="245">che, poi che piace alla donna famosa,</l>
     <l n="246">ognun si posi; e 'l fuoco si spegneva.</l>
     <l n="247">Prese la terra quel giorno a suo agio,</l>
     <l n="248">e Gallerana lo menò al palagio.</l>
    </lg>
    <lg n="32">
     <l n="249">E fu quel dì Rinaldo incoronato,</l>
     <l n="250">ché contraddir non lo poté persona,</l>
     <l n="251">e nella sedia di Carlo è posato,</l>
     <l n="252">e messogli poi in testa la corona</l>
     <l n="253">e d'una vesta reale addobbato;</l>
     <l n="254">e di sua forza ognun quivi ragiona,</l>
     <l n="255">perché egli aveva quel dì fatte cose</l>
     <l n="256">ch'a tutto il popol fur maravigliose.</l>
    </lg>
    <lg n="33">
     <l n="257">Gano in Maganza si fece ritorno;</l>
     <l n="258">benché portato vi fu come morto</l>
     <l n="259">dalle sue gente che l'accompagnorno.</l>
     <l n="260">A Gallerana non fu fatto torto;</l>
     <l n="261">ognun come a reina gli è d'intorno:</l>
     <l n="262">così Rinaldo comandava scorto</l>
     <l n="263">che fatto fussi alla reina onore</l>
     <l n="264">come se Carlo fussi imperadore.</l>
    </lg>
    <lg n="34">
     <l n="265">Vero è ch'un altro che ne scrive dice</l>
     <l n="266">che sùbito ne venne Malagigi,</l>
     <l n="267">e menava con seco Beatrice,</l>
     <l n="268">che di Rinaldo madre era, a Parigi,</l>
     <l n="269">perché esser volea lei la 'mperadrice;</l>
     <l n="270">ma 'l prenze si ricorda de' servigi,</l>
     <l n="271">e vuol che Gallerana sia in effetto,</l>
     <l n="272">perché molto aiutato ha Ricciardetto.</l>
    </lg>
    <lg n="35">
     <l n="273">Tornò a Parigi Namo e Salamone</l>
     <l n="274">e Berlinghier famoso, e Baldovino</l>
     <l n="275">ch'era figliuol del sir dello Scaglione;</l>
     <l n="276">tornò Gualtieri a corte, tornò Avino,</l>
     <l n="277">tornò con gli altri insieme il franco Ottone,</l>
     <l n="278">e tutto quanto il popol parigino;</l>
     <l n="279">e Maganzesi ognun nettò la soglia,</l>
     <l n="280">che non ve ne rimase seme o foglia.</l>
    </lg>
    <lg n="36">
     <l n="281">Fecionsi fuochi assai per la cittate,</l>
     <l n="282">fecionsi giostre e balli e feste e giuochi;</l>
     <l n="283">furon tutte le dame ritrovate</l>
     <l n="284">e gli amador, che non ve n'era pochi;</l>
     <l n="285">tanti strambotti, romanzi e ballate</l>
     <l n="286">che tutti i canterin son fatti rochi;</l>
     <l n="287">sentiensi tamburelli e zufoletti,</l>
     <l n="288">liuti ed arpe e cetre ed organetti.</l>
    </lg>
    <lg n="37">
     <l n="289">Era Rinaldo molto reputato</l>
     <l n="290">e più che fussi mai contento e lieto,</l>
     <l n="291">se non ch'Orlando suo non v'ha trovato,</l>
     <l n="292">dond'egli avea gran duol nel suo segreto.</l>
     <l n="293">Orlando con Terigi è cavalcato</l>
     <l n="294">più e più giorni già contra divieto,</l>
     <l n="295">e 'nverso Pagania n'andava forte</l>
     <l n="296">con intenzion mai più tornare in corte.</l>
    </lg>
    <lg n="38">
     <l n="297">E tuttavolta piangea Ricciardetto,</l>
     <l n="298">dicendo: "Io so che Carlo l'arà morto,</l>
     <l n="299">ond'io n'ho tanto dolor nel mio petto</l>
     <l n="300">ch'io non ispero più trovar conforto;</l>
     <l n="301">e 'l traditor di Gan per mio dispetto</l>
     <l n="302">fia stato il primo a così fatto torto".</l>
     <l n="303">E 'l simigliante Terigi dicea,</l>
     <l n="304">ché Ricciardetto troppo gli dolea.</l>
    </lg>
    <lg n="39">
     <l n="305">Avea già cavalcato più d'un mese,</l>
     <l n="306">e finalmente in Persia si trovava;</l>
     <l n="307">e come e' fu condotto in quel paese,</l>
     <l n="308">sentì che gran battaglie s'ordinava;</l>
     <l n="309">e poi ch'un giorno una montagna scese,</l>
     <l n="310">una città famosa ivi mirava,</l>
     <l n="311">là dove era assediato l'amostante</l>
     <l n="312">dal gran Soldano e da un fer gigante.</l>
    </lg>
    <lg n="40">
     <l n="313">Aveva una figliuola molto bella</l>
     <l n="314">che luce più che stella mattutina</l>
     <l n="315">l'amostante, chiamata Chiariella,</l>
     <l n="316">tanta leggiadra, accorta e peregrina</l>
     <l n="317">che per amor di lei montato è in sella</l>
     <l n="318">il Soldan con sua gente saracina,</l>
     <l n="319">per acquistar, se può, sì bella cosa;</l>
     <l n="320">e 'l gran gigante non trovava posa,</l>
    </lg>
    <lg n="41">
     <l n="321">ch'era detto per nome Marcovaldo,</l>
     <l n="322">venuto delle parti di Murrocco,</l>
     <l n="323">di gran prodezza e di giudicio saldo;</l>
     <l n="324">ma per amor di lei pareva sciocco,</l>
     <l n="325">come chi sente l'amoroso caldo:</l>
     <l n="326">ché solea dare a tutti scaccorocco,</l>
     <l n="327">ma tanto il foco lavorava drento</l>
     <l n="328">che per costei perduto ha il sentimento.</l>
    </lg>
    <lg n="42">
     <l n="329">Cavalcava una alfana smisurata</l>
     <l n="330">di pel morello, e stella aveva in fronte;</l>
     <l n="331">sol un difetto avea, ch'era sboccata,</l>
     <l n="332">e pel furor gli par piano ogni monte:</l>
     <l n="333">arebbe corso tutta una giornata,</l>
     <l n="334">tant'eran le sue membra forte e pronte.</l>
     <l n="335">Giunse Terigi e 'l figliuol di Mellone</l>
     <l n="336">dov'era del gigante il padiglione,</l>
    </lg>
    <lg n="43">
     <l n="337">ch'era tutto di cuoio di serpente</l>
     <l n="338">con certi Macometti messi ad oro,</l>
     <l n="339">con gran carbonchi, se Turpin non mente,</l>
     <l n="340">zaffir, balasci, e valeva un tesoro.</l>
     <l n="341">Orlando al padiglion poneva mente</l>
     <l n="342">dove il gigante faceva dimoro,</l>
     <l n="343">e stava tanto fiso a mirar questo</l>
     <l n="344">che Marcovaldo s'adirava e presto:</l>
    </lg>
    <lg n="44">
     <l n="345">perché e' giucava a scacchi a suo sollazzo,</l>
     <l n="346">sì com'egli è de' gran signor costume.</l>
     <l n="347">Volsesi, e disse con un suo ragazzo:</l>
     <l n="348">- Chi è quel poltonier che tiene il lume?</l>
     <l n="349">Cacciatel via, e' debbe essere un pazzo.</l>
     <l n="350">Donde è venuto questo strano agrume? -</l>
     <l n="351">Fu preso a Vegliantin tosto la briglia,</l>
     <l n="352">ch'Orlando al padiglion tenea le ciglia.</l>
    </lg>
    <lg n="45">
     <l n="353">Terigi, quando vide il saracino</l>
     <l n="354">ch'avea preso la briglia al conte Orlando,</l>
     <l n="355">come fedele e servo al paladino</l>
     <l n="356">sùbito trasse alla testa col brando,</l>
     <l n="357">e quel pagan gittava a capo chino,</l>
     <l n="358">che le cervella fuor vennon balzando.</l>
     <l n="359">- Ah, - disse Orlando - come bene hai fatto</l>
     <l n="360">a gastigar, Terigi, questo matto! -</l>
    </lg>
    <lg n="46">
     <l n="361">Marcovaldo colui vide cadere:</l>
     <l n="362">maravigliossi, ché non parve appena</l>
     <l n="363">che Terigi il toccassi: - Ah, poltoniere! -</l>
     <l n="364">gridava forte - matto da catena! -</l>
     <l n="365">e poi si volse a un altro scudiere:</l>
     <l n="366">- Piglia quel - disse - e drento qua lo mena,</l>
     <l n="367">ch'io non intendo sofferir tal torto,</l>
     <l n="368">ch'egli abbi in mia presenzia colui morto. -</l>
    </lg>
    <lg n="47">
     <l n="369">Allora Orlando prese Durlindana,</l>
     <l n="370">ché tempo non gli par di stare a bada,</l>
     <l n="371">ed accostossi alla turba pagana:</l>
     <l n="372">Terigi s'arrostava colla spada.</l>
     <l n="373">Quanti ne giugne, in terra morti spiana,</l>
     <l n="374">tal che non v'è più ignun che innanzi vada:</l>
     <l n="375">Orlando a chi non era al fuggir destro</l>
     <l n="376">facea col brando il segno del maestro.</l>
    </lg>
    <lg n="48">
     <l n="377">Maravigliossi tanto il fer gigante</l>
     <l n="378">di quel che vide in un momento fare</l>
     <l n="379">al conte Orlando a suoi occhi davante,</l>
     <l n="380">che cominciò così seco a parlare:</l>
     <l n="381">"E' basterebbe al gran signor d'Angrante,</l>
     <l n="382">che in tutto il mondo si fa ricordare,</l>
     <l n="383">quel ch'ha fatto costui qui col suo brando".</l>
     <l n="384">Della qual cosa molto rise Orlando.</l>
    </lg>
    <lg n="49">
     <l n="385">- Fate venir - gridò - tosto mie armi,</l>
     <l n="386">ch'io ho di questo fatto maraviglia.</l>
     <l n="387">Io vo' con questo cavalier provarmi</l>
     <l n="388">che tutta quanta mia gente scompiglia:</l>
     <l n="389">veggiàn se ardito sarà d'affrontarmi. -</l>
     <l n="390">E la sua alfana pigliò per la briglia;</l>
     <l n="391">prese una lancia e 'nverso Orlando corse,</l>
     <l n="392">ma 'l buon Terigi del fatto s'accorse.</l>
    </lg>
    <lg n="50">
     <l n="393">A un pagan di man tolse una lancia,</l>
     <l n="394">e disse: - Piglia, piglia tosto, conte!</l>
     <l n="395">Le gentilezze son rimase in Francia.</l>
     <l n="396">Ecco il gigante che ti viene a fronte,</l>
     <l n="397">né per vergogna arrossita ha la guancia</l>
     <l n="398">di venirti a trovar, che pare un monte,</l>
     <l n="399">tu con la spada e lui con l'aste in resta:</l>
     <l n="400">vedi che gente, anzi canaglia è questa! -</l>
    </lg>
    <lg n="51">
     <l n="401">Rispose Orlando: - Sia quel ch'esser vuole,</l>
     <l n="402">che in ogni modo non lo stimo un fico.</l>
     <l n="403">Vero ch'egli è sì grande che mi duole</l>
     <l n="404">ch'a pena gli porrò l'aste al bellico,</l>
     <l n="405">ma il brando taglia pur come e' si suole:</l>
     <l n="406">con esso il tratterò come nimico. -</l>
     <l n="407">Terigi stava a diletto a vederlo,</l>
     <l n="408">e Vegliantin ne va come uno smerlo.</l>
    </lg>
    <lg n="52">
     <l n="409">E poi in un tratto la lancia abbassava</l>
     <l n="410">e va inverso il pagan di buona voglia,</l>
     <l n="411">e 'n su lo scudo basso lo trovava:</l>
     <l n="412">questo passò come fussi una foglia,</l>
     <l n="413">e la corazza e lo sbergo passava,</l>
     <l n="414">tanto che Marcovaldo ebbe gran doglia;</l>
     <l n="415">e ruppe la sua lancia a mezzo il petto</l>
     <l n="416">al conte, bestemiando Macometto.</l>
    </lg>
    <lg n="53">
     <l n="417">L'alfana, che pel colpo ebbe paura</l>
     <l n="418">perché e' gli parve di molta possanza,</l>
     <l n="419">era di bocca, com'io dissi, dura:</l>
     <l n="420">sùbito fece col morso l'usanza</l>
     <l n="421">e cominciò a sgomberar la pianura.</l>
     <l n="422">Ma il conte Orlando seguiva la danza:</l>
     <l n="423">egli e Terigi i cavalli spronorno</l>
     <l n="424">e drieto a Marcovaldo s'avviorno.</l>
    </lg>
    <lg n="54">
     <l n="425">Poi che tutto ebbe attraversato il piano,</l>
     <l n="426">giunse l'alfana appiè della montagna;</l>
     <l n="427">quivi alfin pur la ritenne il pagano,</l>
     <l n="428">però che tutta di sudor si bagna.</l>
     <l n="429">Orlando grida: - Saracin villano,</l>
     <l n="430">ben t'ho seguito per ogni campagna.</l>
     <l n="431">Questo è quel dì che ti convien morire:</l>
     <l n="432">volgiti indrieto, tu non puoi fuggire. -</l>
    </lg>
    <lg n="55">
     <l n="433">Sentendo il saracin così chiamarsi,</l>
     <l n="434">volsesi indrieto e trasse il brando fore,</l>
     <l n="435">e disse: - Al mondo ignun non può vantarsi</l>
     <l n="436">ch'io lo fuggissi per viltà di core.</l>
     <l n="437">Ma sappi che' rimedi son sì scarsi</l>
     <l n="438">di questa alfana a frenare il furore</l>
     <l n="439">quand'ella piglia colla bocca il morso,</l>
     <l n="440">che insin dove tu vedi son trascorso.</l>
    </lg>
    <lg n="56">
     <l n="441">Ma tu se' qua condotto dove io voglio,</l>
     <l n="442">e 'l tuo compagno ch'uccise il mio servo.</l>
     <l n="443">S'io son quel Marcovaldo ch'esser soglio,</l>
     <l n="444">non lascerò a tagliarti osso né nervo:</l>
     <l n="445">a più di sette abbassato ho l'orgoglio;</l>
     <l n="446">e sempre col nimico questo osservo,</l>
     <l n="447">ch'io non mi curo per la lancia in fallo,</l>
     <l n="448">ma con la spada mi serbo ammazzallo. -</l>
    </lg>
    <lg n="57">
     <l n="449">Rispose Orlando: - Tu il di' per vergogna,</l>
     <l n="450">ché tu rompesti un gambo di finocchio</l>
     <l n="451">a gran fatica, e scusa or ti bisogna;</l>
     <l n="452">ed io, ch'allato a te paio un ranocchio,</l>
     <l n="453">so che col ferro ti grattai la rogna,</l>
     <l n="454">e corse il sangue più giù che 'l ginocchio.</l>
     <l n="455">Così t'avessi veduto la dama</l>
     <l n="456">che Chiariella per nome si chiama! -</l>
    </lg>
    <lg n="58">
     <l n="457">Disse il pagano: - Or donde hai tu saputo</l>
     <l n="458">chi tenga del mio cor le chiavi e 'l freno?</l>
     <l n="459">Sappi che molte volte m'ha veduto</l>
     <l n="460">gittar più cavalier morti al terreno,</l>
     <l n="461">e mai però di me non gli è incresciuto;</l>
     <l n="462">ma pur per compiacergli nondimeno,</l>
     <l n="463">s'io gli credessi dar sollazzo e festa,</l>
     <l n="464">di te, poltron, gli manderei la testa. -</l>
    </lg>
    <lg n="59">
     <l n="465">Rispose Orlando: - E' fia più bel presente</l>
     <l n="466">la tua, gigante, ch'è maggiore assai.</l>
     <l n="467">Oltre, veggiam come sarai valente</l>
     <l n="468">e quel ch'a Chiariella manderai. -</l>
     <l n="469">E Durlindana alzò subitamente,</l>
     <l n="470">dicendo: - Or Macometto chiamerai! -</l>
     <l n="471">e diègli un colpo in su la destra spalla,</l>
     <l n="472">che 'l fer gigante in qua e 'n là traballa;</l>
    </lg>
    <lg n="60">
     <l n="473">e fece lo spallaccio sfavillare,</l>
     <l n="474">ma pure al taglio della spada resse.</l>
     <l n="475">E 'l saracin si volle vendicare,</l>
     <l n="476">e par ch'un gran fendente al conte desse:</l>
     <l n="477">Orlando con lo scudo vuol parare;</l>
     <l n="478">ma la pesante spada e dura il fésse</l>
     <l n="479">e due parte ne fe', se 'l dir non erra,</l>
     <l n="480">e l'una delle due balzava in terra.</l>
    </lg>
    <lg n="61">
     <l n="481">Orlando per grand'ira l'altra getta</l>
     <l n="482">e battélla al gigante nel mostaccio;</l>
     <l n="483">poi Durlindana in pugno si rassetta,</l>
     <l n="484">e trasse un colpo al saracino al braccio,</l>
     <l n="485">che benché l'arme assai fussi perfetta,</l>
     <l n="486">parve che fussi di cera o di ghiaccio,</l>
     <l n="487">e 'l braccio gli tagliò presso alla mano,</l>
     <l n="488">tal che un gran mugghio metteva il pagano;</l>
    </lg>
    <lg n="62">
     <l n="489">e la spada e la man vide cadere,</l>
     <l n="490">e cadde per dolor giù dell'alfana,</l>
     <l n="491">e disse: - Io mi t'arrendo, ch'è dovere,</l>
     <l n="492">ch'io veggo ogni speranza in Macon vana.</l>
     <l n="493">Per grazia, non per merto, cavaliere,</l>
     <l n="494">dimmi se se' della legge cristiana,</l>
     <l n="495">poi che tu m'hai così condotto a morte:</l>
     <l n="496">ch'io non trovai pagan mai tanto forte. -</l>
    </lg>
    <lg n="63">
     <l n="497">Disse Orlando: - Da poi che tu mel chiedi</l>
     <l n="498">per grazia, io userò mia cortesia:</l>
     <l n="499">io sono Orlando, e questo che tu vedi</l>
     <l n="500">è il mio scudier, ch'è meco in compagnia.</l>
     <l n="501">Tu se' morto e dannato, s'tu non credi</l>
     <l n="502">presto a Colui che nacque di Maria;</l>
     <l n="503">battézati a Gesù, credi al Vangelo,</l>
     <l n="504">acciò che l'alma tua ne vadi in cielo.</l>
    </lg>
    <lg n="64">
     <l n="505">Macometto t'aspetta nello 'nferno</l>
     <l n="506">cogli altri matti che van drieto a lui,</l>
     <l n="507">dove tu arderai nel foco etterno</l>
     <l n="508">giù negli abissi dolorosi e bui. -</l>
     <l n="509">Disse il pagan: - Laudato in sempiterno</l>
     <l n="510">sia Gesù Cristo e tutti i santi sui!</l>
     <l n="511">Io voglio in ogni modo battezarmi</l>
     <l n="512">e per tua mano, Orlando, cristian farmi.</l>
    </lg>
    <lg n="65">
     <l n="513">E ringrazio il tuo Dio, poi ch'io son morto</l>
     <l n="514">per man del più famoso uom che sia al mondo:</l>
     <l n="515">s'io mi dolessi, io arei certo il torto.</l>
     <l n="516">Battezami per Dio, baron giocondo,</l>
     <l n="517">ch'io sento già nel cuor tanto conforto</l>
     <l n="518">ch'esser mi par d'ogni peccato mondo. -</l>
     <l n="519">Orlando al fiume sùbito correa,</l>
     <l n="520">trassesi l'elmo e d'acqua poi l'empiea;</l>
    </lg>
    <lg n="66">
     <l n="521">e battezò costui divotamente.</l>
     <l n="522">E come morto fu, sentiva un canto,</l>
     <l n="523">ed angeli apparîr visibilmente</l>
     <l n="524">che l'anima portâr nel regno santo.</l>
     <l n="525">E d'aver morto costui fu dolente</l>
     <l n="526">e con Terigi faceva gran pianto;</l>
     <l n="527">e feciono una fossa addrento e scura,</l>
     <l n="528">e dèttono a quel corpo sepultura.</l>
    </lg>
    <lg n="67">
     <l n="529">Ma una grazia, prima che morisse,</l>
     <l n="530">al conte chiese quel gigante ancora:</l>
     <l n="531">che se per caso già mai avvenisse</l>
     <l n="532">che parlassi a colei che lo innamora,</l>
     <l n="533">che gli dicessi come il fatto gisse,</l>
     <l n="534">e come sempre insino all'ultima ora</l>
     <l n="535">di Chiariella e del suo amor costante</l>
     <l n="536">si ricordò come fedele amante;</l>
    </lg>
    <lg n="68">
     <l n="537">e che per merto di sì degno effetto</l>
     <l n="538">dovessi qualche volta venir quella</l>
     <l n="539">dove il suo corpo giaceria soletto,</l>
     <l n="540">e chiamassi e dicessi: "Chiariella</l>
     <l n="541">ti piange, Marcovaldo poveretto,</l>
     <l n="542">qual ti parve nel mondo troppo bella":</l>
     <l n="543">ch'avea speranza, se costei il chiamassi,</l>
     <l n="544">che l'anima nel corpo ritornassi,</l>
    </lg>
    <lg n="69">
     <l n="545">o come fece appiè del gelso moro</l>
     <l n="546">Pirramo, quando Tisbe lo chiamòe,</l>
     <l n="547">ch'era già presso all'ultimo martoro,</l>
     <l n="548">così fare egli. Orlando il confortòe,</l>
     <l n="549">dicendo: - Io lo farò, se pria non moro,</l>
     <l n="550">ché alla città son certo ch'io n'andròe. -</l>
     <l n="551">E così fece a luogo e tempo Orlando,</l>
     <l n="552">per venir sempre la sua fé servando.</l>
    </lg>
    <lg n="70">
     <l n="553">Terigi aveva veduto andar via</l>
     <l n="554">l'anima in ciel con molti angeli santi</l>
     <l n="555">sempre cantando dolce melodia:</l>
     <l n="556">tutto smarrito par ne' suo' sembianti,</l>
     <l n="557">quando e' sentì dir: - Salve, ave, Maria -</l>
     <l n="558">con armonia celeste e dolci canti:</l>
     <l n="559">disse a Orlando: - Io ho invidia a costui</l>
     <l n="560">che come lui da te morto non fui.</l>
    </lg>
    <lg n="71">
     <l n="561">Da ora innanzi tra' pagani andiamo,</l>
     <l n="562">ch'io non istimo più di stare in vita</l>
     <l n="563">pur che per la tua fé, Cristo, moiamo,</l>
     <l n="564">poi che quell'alma vidi alla partita. -</l>
     <l n="565">Diceva Orlando: - Al campo ritorniamo:</l>
     <l n="566">questa novella non vi fia sentita;</l>
     <l n="567">non ci dèe riconoscer quella gente,</l>
     <l n="568">né di costui non sapranno niente. -</l>
    </lg>
    <lg n="72">
     <l n="569">Così pel mezzo del campo passaro,</l>
     <l n="570">che conosciuti non fur da persona;</l>
     <l n="571">e 'nverso la città poi se n'andaro,</l>
     <l n="572">dov'era l'amostante e sua corona,</l>
     <l n="573">e del palazzo real domandaro;</l>
     <l n="574">poi inverso quello ognun di loro sprona,</l>
     <l n="575">tanto che sono al palazzo arrivati</l>
     <l n="576">e innanzi all'amostante appresentati.</l>
    </lg>
    <lg n="73">
     <l n="577">A un balcon l'amostante si posa.</l>
     <l n="578">Chiariella, veggendo il conte Orlando,</l>
     <l n="579">ch'era più fresca che incarnata rosa,</l>
     <l n="580">molto lo squadra e venìa rimirando,</l>
     <l n="581">e dice al padre: - S' tu guardi ogni cosa,</l>
     <l n="582">quando costor si vennono accostando,</l>
     <l n="583">come stava costui sopra l'arcione,</l>
     <l n="584">tutti i suoi segni son d'un gran barone.</l>
    </lg>
    <lg n="74">
     <l n="585">Così fussi egli Orlando, quel cristiano</l>
     <l n="586">c'ha tanta fama, come e' par qui desso:</l>
     <l n="587">ché non saria pien di stendardi il piano,</l>
     <l n="588">non ci starebbe il campo così appresso,</l>
     <l n="589">ché non ci arebbe assediati il Soldano. -</l>
     <l n="590">Orlando udiva e ridea fra se stesso.</l>
     <l n="591">L'amostante parlò cortesemente:</l>
     <l n="592">- Ben sia venuto, cavalier possente;</l>
    </lg>
    <lg n="75">
     <l n="593">Macon sia sempre la vostra difesa.</l>
     <l n="594">Se voi cercate da me soldo avere,</l>
     <l n="595">ché vedete il mio caso quanto pesa,</l>
     <l n="596">io vel darò, e più che volentiere.</l>
     <l n="597">Costor venuti son qua per mia offesa;</l>
     <l n="598">èvvi il Soldan con tutte sue bandiere</l>
     <l n="599">venuto qua del corno egiziano,</l>
     <l n="600">e cuopre con sue gente il monte e 'l piano;</l>
    </lg>
    <lg n="76">
     <l n="601">e raccozzato ha qua tutto il Levante,</l>
     <l n="602">e vuol per forza pur questa mia figlia;</l>
     <l n="603">e per ventura ci venne un gigante</l>
     <l n="604">che dà terrore a tutta mia famiglia:</l>
     <l n="605">sopra una alfana ognun si caccia avante</l>
     <l n="606">molto sboccata, e corre a sciolta briglia;</l>
     <l n="607">e già delle mie gente ha strutte molte;</l>
     <l n="608">or va guastando tutte le ricolte. -</l>
    </lg>
    <lg n="77">
     <l n="609">Orlando disse: - Il gigante c'hai detto</l>
     <l n="610">non temer più che in su l'alfana vada;</l>
     <l n="611">non ti farà più danno, ti prometto,</l>
     <l n="612">non tornerà in suo regno o in sua contrada:</l>
     <l n="613">appiè della montagna al dirimpetto</l>
     <l n="614">oggi l'uccisi con questa mia spada;</l>
     <l n="615">io te lo dico, re, per tuo conforto,</l>
     <l n="616">che quel gigante giace in terra morto. -</l>
    </lg>
    <lg n="78">
     <l n="617">Non potea l'amostante creder questo,</l>
     <l n="618">e domandava pur per più certezza:</l>
     <l n="619">- Di' ch'uccidesti il gigante molesto? -</l>
     <l n="620">Poi l'abbracciò per la molta allegrezza,</l>
     <l n="621">dicendo: - Poco mi curo del resto. -</l>
     <l n="622">La damigella con gran tenerezza</l>
     <l n="623">corse abbracciare Orlando incontanente,</l>
     <l n="624">ch'a dire il vero non gli spiacque niente;</l>
    </lg>
    <lg n="79">
     <l n="625">e men saria dispiaciuto a Rinaldo.</l>
     <l n="626">"Dove se' tu, signor di Montalbano?"</l>
     <l n="627">diceva Orlando. "Tu staresti saldo</l>
     <l n="628">s'ancor più oltre stendessi la mano".</l>
     <l n="629">- Dunque tu di' c'hai morto Marcovaldo, -</l>
     <l n="630">disse la dama - cavalier sovrano?</l>
     <l n="631">Sia benedetto chi t'ingeneròe! -</l>
     <l n="632">e mille volte Macon ringraziòe.</l>
    </lg>
    <lg n="80">
     <l n="633">Avea già Chiariella posto amore</l>
     <l n="634">al conte Orlando, tanto gli è piaciuto,</l>
     <l n="635">e già Cupido la saetta al core.</l>
     <l n="636">Or ritorniamo al Soldan, c'ha saputo</l>
     <l n="637">che Marcovaldo è della vita fore,</l>
     <l n="638">e gran dolor n'avea, come è dovuto,</l>
     <l n="639">e 'l viso tutto di lacrime bagna</l>
     <l n="640">quando e' guardava inverso la montagna.</l>
    </lg>
    <lg n="81">
     <l n="641">Ma chi l'uccise saper non potea:</l>
     <l n="642">detto gli fu ch'egli era un viandante,</l>
     <l n="643">e questo verisimil non parea,</l>
     <l n="644">sappiendo quanto era fiero il gigante.</l>
     <l n="645">E per ventura seco al campo avea</l>
     <l n="646">un savio, antico e sottil nigromante,</l>
     <l n="647">e disse: - Fa' ch'io sappi per tua arte</l>
     <l n="648">chi è colui ch'uccise il nostro Marte. -</l>
    </lg>
    <lg n="82">
     <l n="649">Il nigromante allor, per ubbidire,</l>
     <l n="650">ch'era maestro di somma dottrina,</l>
     <l n="651">sùbito fece per arte apparire</l>
     <l n="652">quel che bisogna con sua disciplina:</l>
     <l n="653">trovò come un cristiano il fe' morire</l>
     <l n="654">che si facea di legge saracina,</l>
     <l n="655">e come egli era col grande amostante:</l>
     <l n="656">così trovò chi avea morto il gigante.</l>
    </lg>
    <lg n="83">
     <l n="657">Quando il Soldano il nigromante udìo,</l>
     <l n="658">dolor sì grande non sentì già mai,</l>
     <l n="659">e disse: - O Macometto, o pazzo iddio,</l>
     <l n="660">a tuo diletto consumato m'hai. -</l>
     <l n="661">E scrisse all'amostante il caso rio,</l>
     <l n="662">dicendo: "Re di Persia, tu non sai</l>
     <l n="663">che quel c'ha morto il gigante pagano</l>
     <l n="664">è quel ch'è teco; e sappi ch'è cristiano,</l>
    </lg>
    <lg n="84">
     <l n="665">e qualche tradimento farti aspetta.</l>
     <l n="666">Da ora innanzi, se questo ti piace,</l>
     <l n="667">io vo' di Marcovaldo far vendetta</l>
     <l n="668">e far con teco a tuo modo la pace".</l>
     <l n="669">La lettera suggella e manda in fretta.</l>
     <l n="670">All'amostante il caso assai dispiace,</l>
     <l n="671">quando sentì come cristiano è quello,</l>
     <l n="672">chiamandol traditor, ribaldo e fello;</l>
    </lg>
    <lg n="85">
     <l n="673">e la risposta faceva al Soldano</l>
     <l n="674">che vuol far pace e triegua a ogni modo,</l>
     <l n="675">purché punito sia questo cristiano:</l>
     <l n="676">così la pace si metteva in sodo.</l>
     <l n="677">Poi prese Orlando un giorno per la mano</l>
     <l n="678">e disse: - Cavalier, sappi ch'i' godo</l>
     <l n="679">ch'io ho col gran Soldan la pace fatta,</l>
     <l n="680">e partirassi questa gente matta. -</l>
    </lg>
    <lg n="86">
     <l n="681">Orlando non pensava tradimento:</l>
     <l n="682">disse che molto se ne rallegrava</l>
     <l n="683">e di tal pace troppo era contento,</l>
     <l n="684">dicendo: - Del tuo caso mi pesava;</l>
     <l n="685">or tutto alleggerito il cor mi sento. -</l>
     <l n="686">Poi l'amostante pel Soldan mandava;</l>
     <l n="687">e lui vi venne, e montò presto in sella,</l>
     <l n="688">per vedere anco la fanciulla bella.</l>
    </lg>
    <lg n="87">
     <l n="689">Segretamente il trattato ordinaro:</l>
     <l n="690">di pigliare il cristian preson partito</l>
     <l n="691">quando fia a letto e non arà riparo;</l>
     <l n="692">e così fu tra loro stabilito.</l>
     <l n="693">Venne la notte, a letto se n'andaro.</l>
     <l n="694">Orlando alla sua camera n'è gito,</l>
     <l n="695">e disarmossi, e crede esser sicuro:</l>
     <l n="696">ma non sapeva del suo mal futuro.</l>
    </lg>
    <lg n="88">
     <l n="697">Quando più fiso la notte dormia,</l>
     <l n="698">una brigata s'armâr di pagani</l>
     <l n="699">ed un di questi la camera apria;</l>
     <l n="700">corsongli addosso come lupi o cani.</l>
     <l n="701">Orlando a tempo non si risentia</l>
     <l n="702">che finalmente gli legâr le mani,</l>
     <l n="703">e fu menato sùbito in prigione</l>
     <l n="704">sanza ascoltarlo o dirgli la cagione.</l>
    </lg>
    <lg n="89">
     <l n="705">E dopo lui Terigi fu menato,</l>
     <l n="706">e messi poi nel fondo d'una torre.</l>
     <l n="707">Orlando era di questo smemorato:</l>
     <l n="708">per quel che fussi non si sapea apporre</l>
     <l n="709">che l'amostante l'avessi ingannato;</l>
     <l n="710">ma disse: "E' mi vorrà la vita tòrre",</l>
     <l n="711">come nell'altro cantar vi fia detto.</l>
     <l n="712">L'angiol di Dio vi tenga pel ciuffetto.</l>
    </lg>
   </lg>
  </body>
 </text>
</TEI>