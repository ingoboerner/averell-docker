<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Morgante - CANTARE TERZO</title>
    <author>Luigi Pulci</author>
   </titleStmt>
   <extent>
    <measure unit="stanza">81</measure>
    <measure unit="line">648</measure>
   </extent>
   <publicationStmt>
    <publisher>UNED University</publisher>
    <idno>Luigi Pulci_morgante-cantare-terzo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Morgante - CANTARE TERZO</title>
     <author>Luigi Pulci</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Morgante - CANTARE TERZO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O Padre, o giusto, incomprensibil Dio,</l>
     <l n="2">illumina il mio cor perfettamente,</l>
     <l n="3">sì che e' si mondi del peccato rio;</l>
     <l n="4">e pur s'io sono stato negligente,</l>
     <l n="5">tu se' pur finalmente il Signor mio,</l>
     <l n="6">tu se' salute dell'umana gente;</l>
     <l n="7">tu se' colui che 'l mio legno movesti</l>
     <l n="8">e 'nsino al porto aiutar mi dicesti.</l>
    </lg>
    <lg n="2">
     <l n="9">Orlando gli rispose: - Egli è dovere. -</l>
     <l n="10">E colle spade si son disfidati.</l>
     <l n="11">E Lionetto, ch'avea gran potere,</l>
     <l n="12">molti pensieri aveva essaminati</l>
     <l n="13">per fare al conte Orlando dispiacere;</l>
     <l n="14">e perché tutti non venghin fallati,</l>
     <l n="15">alzava con due man la spada forte</l>
     <l n="16">per dare al suo caval, se può, la morte.</l>
    </lg>
    <lg n="3">
     <l n="17">Orlando vide il pagano adirato:</l>
     <l n="18">pensò volere il colpo riparare,</l>
     <l n="19">ma non poté, ché 'l brando è giù calato</l>
     <l n="20">in su la groppa e Rondel fe' cascare,</l>
     <l n="21">tanto ch'Orlando si trovò in sul prato,</l>
     <l n="22">e disse: - Iddio non si poté guardare</l>
     <l n="23">da' traditor: però chi può guardarsi?</l>
     <l n="24">Ma la vergogna qua non debbe usarsi. -</l>
    </lg>
    <lg n="4">
     <l n="25">Poi fra sé disse: "Ove se', Vegliantino?";</l>
     <l n="26">ma non disse sì pian che 'l suo nimico</l>
     <l n="27">non intendessi ben questo latino:</l>
     <l n="28">e' si pensò di dirlo al padre antico.</l>
     <l n="29">Orlando s'accorgea del saracino,</l>
     <l n="30">e disse: "Se più oltre a costui dico,</l>
     <l n="31">in dubbio son se mi conosce scorto:</l>
     <l n="32">il me' sarà ch'e' resti al campo morto".</l>
    </lg>
    <lg n="5">
     <l n="33">La gente fu dintorno al conte Orlando</l>
     <l n="34">con lance e spade, con dardi e spuntoni;</l>
     <l n="35">e lui soletto s'aiuta col brando:</l>
     <l n="36">a quale il braccio tagliava e' faldoni,</l>
     <l n="37">a chi tagliava sbergo, a chi potando</l>
     <l n="38">venìa le mani, e cascono i monconi;</l>
     <l n="39">a chi cacciava di capo la mosca,</l>
     <l n="40">acciò ch'ognun la sua virtù conosca.</l>
    </lg>
    <lg n="6">
     <l n="41">Morgante vide in sì fatto travaglio</l>
     <l n="42">il conte Orlando, e in là n'andava tosto,</l>
     <l n="43">e cominciò a sciorinare il battaglio</l>
     <l n="44">e fa veder più lucciole che agosto;</l>
     <l n="45">e saracin di lui fanno un berzaglio</l>
     <l n="46">di dardi e lance, ma gettan discosto;</l>
     <l n="47">tanto che, quando dove è il conte venne,</l>
     <l n="48">un istrice coperto par di penne.</l>
    </lg>
    <lg n="7">
     <l n="49">Era a cavallo Orlando risalito,</l>
     <l n="50">e già di Lionetto ricercava;</l>
     <l n="51">ma Lionetto, come e' l'ha scolpito,</l>
     <l n="52">inverso la città si ritornava,</l>
     <l n="53">e per paura l'aveva fuggito.</l>
     <l n="54">Orlando forte Rondello spronava,</l>
     <l n="55">e tanto e tanto in su' fianchi lo punse</l>
     <l n="56">che Lionetto alla porta raggiunse.</l>
    </lg>
    <lg n="8">
     <l n="57">- Volgiti indrieto; onde è tanta paura, -</l>
     <l n="58">gridò - pagano? - E colui pur fuggiva,</l>
     <l n="59">perché e' temeva della sua sciagura.</l>
     <l n="60">Orlando colla spada l'assaliva,</l>
     <l n="61">e non poté fuggir drento alle mura</l>
     <l n="62">il giovinetto, ch'Orlando il feriva</l>
     <l n="63">irato con tal furia e con tempesta</l>
     <l n="64">che gli spiccò dallo imbusto la testa.</l>
    </lg>
    <lg n="9">
     <l n="65">Nel campo si tornò poi che l'ha morto;</l>
     <l n="66">trovò Morgante che nella pressa era:</l>
     <l n="67">ebbe di Lionetto assai conforto,</l>
     <l n="68">e ritornârsi inverso la bandiera.</l>
     <l n="69">Il caso presto alla dama fu porto,</l>
     <l n="70">che luce più ch'ogni celeste spera:</l>
     <l n="71">graffiossi il volto e straccia i capei d'oro,</l>
     <l n="72">sì che fe' pianger tutto il concestoro.</l>
    </lg>
    <lg n="10">
     <l n="73">E 'l vecchio padre dicea: - Figliuol mio,</l>
     <l n="74">chi mi t'ha morto? - e gran pianto facea.</l>
     <l n="75">- O Macometto, tu se' falso iddio,</l>
     <l n="76">non te ne incresce di sua morte rea?</l>
     <l n="77">Che pensi tu ch'onor più ti faccia io,</l>
     <l n="78">o ch'io t'adori nella tua moschea? -</l>
     <l n="79">Merediana in così fatto pianto</l>
     <l n="80">fece trovar tutte sue arme intanto.</l>
    </lg>
    <lg n="11">
     <l n="81">Vennono arnesi perfetti e gambiere</l>
     <l n="82">sùbito innanzi a questa damigella;</l>
     <l n="83">di tutta botta lo sbergo e lamiere,</l>
     <l n="84">e la corazza provata era anch'ella,</l>
     <l n="85">elmetto e guanti e bracciali e gorgiere:</l>
     <l n="86">mai non si vide armadura sì bella;</l>
     <l n="87">e spada che già mai non fece fallo;</l>
     <l n="88">e così armata saltò in sul cavallo.</l>
    </lg>
    <lg n="12">
     <l n="89">Gente non volle che l'accompagnasse:</l>
     <l n="90">uno scudiere a piè sol colla lancia;</l>
     <l n="91">e così par che in sul campo n'andasse,</l>
     <l n="92">se l'autor della istoria non ciancia,</l>
     <l n="93">e come giunse, un bel corno sonasse</l>
     <l n="94">ch'avea d'avorio, come era la guancia.</l>
     <l n="95">Orlando disse a Manfredonio: - Io torno</l>
     <l n="96">alla battaglia, perch'io odo il corno. -</l>
    </lg>
    <lg n="13">
     <l n="97">Morgante presto assettava Rondello;</l>
     <l n="98">Orlando verso la dama ne gìa</l>
     <l n="99">che vendicar voleva il suo fratello;</l>
     <l n="100">Morgante sempre alla staffa seguia.</l>
     <l n="101">Merediana, come vide quello,</l>
     <l n="102">presto s'accorse che Brunoro sia.</l>
     <l n="103">Orlando giunse e diègli un bel saluto;</l>
     <l n="104">disse la dama: - Tu sia il mal venuto.</l>
    </lg>
    <lg n="14">
     <l n="105">Se se' colui ch'hai morto Lionetto,</l>
     <l n="106">ch'era la gloria e l'onor di Levante,</l>
     <l n="107">per mille volte lo iddio Macometto</l>
     <l n="108">ti sconfonda, Apollino e Trivigante!</l>
     <l n="109">Sappi ch'a quel famoso giovinetto</l>
     <l n="110">non fu mai al mondo o sarà simigliante. -</l>
     <l n="111">Orlando disse con parlare accorto:</l>
     <l n="112">- Io son colui che Lionetto ho morto. -</l>
    </lg>
    <lg n="15">
     <l n="113">Disse la dama: - Non far più parole:</l>
     <l n="114">prendi del campo, io ne farò vendetta.</l>
     <l n="115">O Macometto crudel, non ti duole</l>
     <l n="116">che spento sia il valor della tua setta?</l>
     <l n="117">ché mai tal cavalier vedrà più il sole,</l>
     <l n="118">né rifarà così Natura in fretta. -</l>
     <l n="119">E rivoltò il destrier suo lacrimando;</l>
     <l n="120">così dall'altra parte fece Orlando.</l>
    </lg>
    <lg n="16">
     <l n="121">Poi colle lance insieme si scontrorno.</l>
     <l n="122">Il colpo della dama fu possente,</l>
     <l n="123">quando al principio l'aste s'appiccorno,</l>
     <l n="124">tanto ch'Orlando del colpo si sente.</l>
     <l n="125">Le lance al vento in più pezzi volorno,</l>
     <l n="126">e Rondel passa furiosamente</l>
     <l n="127">col suo signor, che tutto si scontorse</l>
     <l n="128">pel grave colpo che colei gli porse.</l>
    </lg>
    <lg n="17">
     <l n="129">Orlando ferì lei di furia pieno:</l>
     <l n="130">giunse al cimier che 'n su l'elmetto avea,</l>
     <l n="131">e cadde col pennacchio in sul terreno:</l>
     <l n="132">l'elmo gli uscì, la treccia si vedea,</l>
     <l n="133">che raggia come stelle per sereno,</l>
     <l n="134">anzi pareva di Venere iddea,</l>
     <l n="135">anzi di quella che è fatta un alloro,</l>
     <l n="136">anzi parea d'argento, anzi pur d'oro.</l>
    </lg>
    <lg n="18">
     <l n="137">Orlando rise, e guardava Morgante,</l>
     <l n="138">e disse: - Andianne omai per la più piana.</l>
     <l n="139">Io credea pur qualche baron prestante</l>
     <l n="140">pugnassi qui per la dama sovrana:</l>
     <l n="141">per vagheggiar non venimo in Levante. -</l>
     <l n="142">Ebbe vergogna assai Meridiana:</l>
     <l n="143">sanz'altro dir, colla sua chioma sciolta,</l>
     <l n="144">collo scudiere alla terra diè volta.</l>
    </lg>
    <lg n="19">
     <l n="145">Manfredon disse, come e' vide Orlando:</l>
     <l n="146">- Dimmi, baron, come andò la battaglia? -</l>
     <l n="147">Orlando gli rispose sogghignando:</l>
     <l n="148">- Venne una donna coperta di maglia,</l>
     <l n="149">e perché l'elmo gli venni cavando,</l>
     <l n="150">su per le spalle la treccia sparpaglia.</l>
     <l n="151">Com'io cognobbi che l'era la dama,</l>
     <l n="152">partito son per salvar la sua fama. -</l>
    </lg>
    <lg n="20">
     <l n="153">Lasciamo Orlando star col saracino,</l>
     <l n="154">e ritorniamo in Francia a Carlo Mano.</l>
     <l n="155">Carlo si stava pur molto tapino,</l>
     <l n="156">così il Danese, e lieto era sol Gano,</l>
     <l n="157">poi che non v'è più Orlando paladino;</l>
     <l n="158">ma sopra tutti il sir da Montalbano,</l>
     <l n="159">Astolfo, Avino, Avolio ed Ulivieri</l>
     <l n="160">piangevan questo, e così Berlinghieri.</l>
    </lg>
    <lg n="21">
     <l n="161">Chimento un giorno, il messaggio, è tornato,</l>
     <l n="162">e inginocchiossi innanzi alla Corona</l>
     <l n="163">dicendo: - Carlo, tu sia il ben trovato,</l>
     <l n="164">di cui tanto il gran nome e 'l pregio suona. -</l>
     <l n="165">Rinaldo, che lo vide addolorato,</l>
     <l n="166">disse: - Novella non debbi aver buona. -</l>
     <l n="167">Donde il messaggio disse lacrimando:</l>
     <l n="168">- Io ho trovato il tuo cugino Orlando. -</l>
    </lg>
    <lg n="22">
     <l n="169">E mentre che più oltre volea dire,</l>
     <l n="170">sì fatta tenerezza gli abbondava</l>
     <l n="171">che e' non poté le parole finire,</l>
     <l n="172">quando i baroni intorno riguardava</l>
     <l n="173">ch'Orlando ricordò nel suo partire,</l>
     <l n="174">e tramortito in terra si posava;</l>
     <l n="175">per che ciascuno allor giudica scorto</l>
     <l n="176">che 'l conte Orlando dovessi esser morto.</l>
    </lg>
    <lg n="23">
     <l n="177">Dicea Rinaldo: - Caro cugin mio,</l>
     <l n="178">poi che tu se' di questa vita uscito,</l>
     <l n="179">sanza te, lasso, che farei più io? -</l>
     <l n="180">ed Ulivier piangea tutto smarrito.</l>
     <l n="181">Carlo pregava umilemente Iddio</l>
     <l n="182">pel suo nipote, tutto sbigottito,</l>
     <l n="183">e maladia quel dì che di sua corte</l>
     <l n="184">e' si partì, ch'a Gan non diè la morte.</l>
    </lg>
    <lg n="24">
     <l n="185">Piangeva il savio Namo di Baviera</l>
     <l n="186">e Salamon ne facea gran lamento.</l>
     <l n="187">Bastò quel pianto per infino a sera,</l>
     <l n="188">ch'ognun pareva fuor del sentimento;</l>
     <l n="189">e Gan fingea con simulata cera.</l>
     <l n="190">Ma risentito alla fine Chimento</l>
     <l n="191">levossi e confortò costor, pregando</l>
     <l n="192">che non piangessin come morto Orlando,</l>
    </lg>
    <lg n="25">
     <l n="193">dicendo: - Orlando sta di buona voglia -,</l>
     <l n="194">e tutti per sua parte salutòe.</l>
     <l n="195">- Io il trovai nel deserto di Girfoglia,</l>
     <l n="196">ch'a una fonte per caso arrivòe,</l>
     <l n="197">dove un altro corrier mi diè gran doglia</l>
     <l n="198">(ma nella fonte annegato restòe),</l>
     <l n="199">che lo mandava qui Gan traditore</l>
     <l n="200">per far morire il roman senatore. -</l>
    </lg>
    <lg n="26">
     <l n="201">Gridò Rinaldo: - Questo rinnegato</l>
     <l n="202">distrugge pure il sangue di Chiarmonte,</l>
     <l n="203">come tu vuoi, o Carlo mio impazzato. -</l>
     <l n="204">Gan gli rispose con ardita fronte</l>
     <l n="205">e disse: - Io son miglior in ogni lato</l>
     <l n="206">di te, Rinaldo, e del cugin tuo conte. -</l>
     <l n="207">Rinaldo disse: - Per la gola menti,</l>
     <l n="208">ché mai non pensi se non tradimenti. -</l>
    </lg>
    <lg n="27">
     <l n="209">E volle colla spada dare a Gano;</l>
     <l n="210">Gan si fuggì, ch'appunto il cognosceva.</l>
     <l n="211">Bernardo da Pontier, suo capitano,</l>
     <l n="212">irato verso Rinaldo diceva:</l>
     <l n="213">- Rinaldo, tu se' uom troppo villano. -</l>
     <l n="214">Allor Rinaldo addosso gli correva</l>
     <l n="215">e 'l capo dalle spalle gli spiccava,</l>
     <l n="216">e tutti i Maganzesi minacciava.</l>
    </lg>
    <lg n="28">
     <l n="217">I Maganzesi, veggendo il furore,</l>
     <l n="218">di sùbito la sala sgomberorno.</l>
     <l n="219">Carlo gridava: - Questo è troppo errore!</l>
     <l n="220">Rinaldo mette sozzopra ogni giorno</l>
     <l n="221">la corte nostra, e fammi poco onore. -</l>
     <l n="222">I paladini in questo mezzo entrorno,</l>
     <l n="223">e tutti quanti confortàr Rinaldo</l>
     <l n="224">ch'avessi pazienza e stessi saldo.</l>
    </lg>
    <lg n="29">
     <l n="225">Rinaldo dicea pur: - Questo fellone</l>
     <l n="226">non vo' che facci mai più tradimento.</l>
     <l n="227">O Carlo, Carlo, questo Ganellone</l>
     <l n="228">vedrai ch'un dì ti farà mal contento. -</l>
     <l n="229">Carlo rispose: - Rinaldo d'Amone,</l>
     <l n="230">tempo è da operar sì fatto unguento:</l>
     <l n="231">a qualche fine ogni cosa comporto. -</l>
     <l n="232">Disse Rinaldo: - Ch'Orlando sia morto:</l>
    </lg>
    <lg n="30">
     <l n="233">a questo fine il comporti tu, Carlo,</l>
     <l n="234">e che distrugga te, la corte e 'l regno.</l>
     <l n="235">Io voglio il mio cugino ire a trovarlo. -</l>
     <l n="236">Ed Ulivier dicea: - Teco ne vegno. -</l>
     <l n="237">Dodon pregò ch'e' dovessi menarlo,</l>
     <l n="238">dicendo: - Fammi di tal grazia degno. -</l>
     <l n="239">Disse Rinaldo: - Tu credi ch'io andassi</l>
     <l n="240">che 'l mio Dodon con meco non menassi? -</l>
    </lg>
    <lg n="31">
     <l n="241">Chiamò Guicciardo, Alardo e Ricciardetto:</l>
     <l n="242">- Fate che Montalban sia ben guardato,</l>
     <l n="243">tanto ch'io truovi il cugin mio perfetto:</l>
     <l n="244">ognun sia presto là rappresentato,</l>
     <l n="245">ch'io ho de' traditor sempre sospetto,</l>
     <l n="246">e Gan fu traditor prima che nato;</l>
     <l n="247">non vi fidate se non di voi stesso,</l>
     <l n="248">e Malagigi getti l'arte spesso. -</l>
    </lg>
    <lg n="32">
     <l n="249">Rinaldo e 'l suo Dodone ed Ulivieri</l>
     <l n="250">da Carlo imperador s'accomiatorno;</l>
     <l n="251">e nel partirsi questi cavalieri</l>
     <l n="252">tre sopravveste verde s'acconciorno,</l>
     <l n="253">che in una lista rossa due cervieri</l>
     <l n="254">v'era, e con esse pel camino entrorno:</l>
     <l n="255">era questa arme d'un gran saracino</l>
     <l n="256">disceso della schiatta di Mambrino.</l>
    </lg>
    <lg n="33">
     <l n="257">Così vanno costor alla ventura:</l>
     <l n="258">usciron della Francia incontanente,</l>
     <l n="259">passoron della Spagna ogni pianura:</l>
     <l n="260">tra mezzodì ne vanno e tra ponente.</l>
     <l n="261">Lasciàngli andar, che Cristo sia lor cura,</l>
     <l n="262">e tratterem d'un saracin possente</l>
     <l n="263">che inverso Barberia facea dimoro:</l>
     <l n="264">era gigante e chiamato Brunoro,</l>
    </lg>
    <lg n="34">
     <l n="265">ovver cugin carnale ovver fratello</l>
     <l n="266">del gran Morgante, ch'avea seco Orlando,</l>
     <l n="267">e Passamonte ed Alabastro, quello</l>
     <l n="268">ch'Orlando nel deserto uccise quando</l>
     <l n="269">il santo abate riconobbe, e féllo</l>
     <l n="270">contento il parentado ritrovando.</l>
     <l n="271">Brunor, per far de' suo' fratei vendetta,</l>
     <l n="272">di Barberia s'è mosso con gran fretta,</l>
    </lg>
    <lg n="35">
     <l n="273">con forse trentamila ben armati</l>
     <l n="274">e tutti quanti usati a guerreggiare:</l>
     <l n="275">alla badia ne vengon difilati</l>
     <l n="276">per far l'abate e' monaci sbucare;</l>
     <l n="277">e tanto sono a stracca cavalcati</l>
     <l n="278">che cominciorno le mura a guardare;</l>
     <l n="279">e giunti alla badia, drento v'entraro,</l>
     <l n="280">ché contro a lor non vi fu alcun riparo.</l>
    </lg>
    <lg n="36">
     <l n="281">E 'l domine messer lo nostro abate</l>
     <l n="282">la prima cosa missono in prigione.</l>
     <l n="283">Disse Brunoro: - Colle scorreggiate</l>
     <l n="284">uccider si vorria questo ghiottone;</l>
     <l n="285">ma pur per ora in prigion lo cacciate:</l>
     <l n="286">riserberello a maggior punizione:</l>
     <l n="287">cagione è stato principale e mastro</l>
     <l n="288">che Passamonte è morto ed Alabastro. -</l>
    </lg>
    <lg n="37">
     <l n="289">Rinaldo in questo tempo alla badia</l>
     <l n="290">con Ulivieri e Dodone arrivava;</l>
     <l n="291">vide de' saracin la compagnia,</l>
     <l n="292">e del signor, chi fusse domandava.</l>
     <l n="293">Brunor rispose con gran cortesia:</l>
     <l n="294">- Io son desso io, e se ciò non vi grava,</l>
     <l n="295">ditemi ancor chi voi, cavalier, siete. -</l>
     <l n="296">Disse Rinaldo: - Voi lo 'ntenderete.</l>
    </lg>
    <lg n="38">
     <l n="297">Noi siàn là de' paesi del Soldano</l>
     <l n="298">pur cavalieri erranti e di ventura:</l>
     <l n="299">per la ragion come Ercul combattiàno;</l>
     <l n="300">abbiamo avuto assai disavventura:</l>
     <l n="301">questo ci avvenne perché il torto avàno,</l>
     <l n="302">e la ragion pur ebbe sua misura;</l>
     <l n="303">nostri compagni alcun n'è stato morto,</l>
     <l n="304">che nol sappiendo difendeano il torto. -</l>
    </lg>
    <lg n="39">
     <l n="305">Disse Brunoro: - Io mi fo maraviglia</l>
     <l n="306">che voi campassi, e per Dio mi vergogno</l>
     <l n="307">a dirvi quel che la mente bisbiglia:</l>
     <l n="308">voi siete armati in visione o in sogno.</l>
     <l n="309">Se voi volete colla mia famiglia</l>
     <l n="310">mangiar, che forse n'avete bisogno,</l>
     <l n="311">dismonterete, ed onor vi fia fatto,</l>
     <l n="312">e fate buono scotto per un tratto. -</l>
    </lg>
    <lg n="40">
     <l n="313">Disse Rinaldo: - Da mangiare e bere</l>
     <l n="314">accetto. - Il re chiamava un saracino;</l>
     <l n="315">disse: - Costor son gente da godere,</l>
     <l n="316">e vanno combattendo il pane e 'l vino,</l>
     <l n="317">e carne quando e' ne possono avere;</l>
     <l n="318">non debbe bisognar dar loro uncino</l>
     <l n="319">o por la scala, ove aggiungon con mano;</l>
     <l n="320">dice che son cavalier del Soldano.</l>
    </lg>
    <lg n="41">
     <l n="321">Se la ragione aspetta che costoro</l>
     <l n="322">l'aiutino, in prigion se n'andrà tosto,</l>
     <l n="323">s'avessi più avvocati, argento o oro</l>
     <l n="324">o carte o testimon che fichi agosto. -</l>
     <l n="325">Dicea fra sé sorridendo Brunoro:</l>
     <l n="326">"A Ercol s'agguagliò quel ciuffalmosto,</l>
     <l n="327">o cavalier di gatta o qualche araldo".</l>
     <l n="328">Ed ogni cosa intendeva Rinaldo.</l>
    </lg>
    <lg n="42">
     <l n="329">- Truova cosa che faccin collezione,</l>
     <l n="330">se v'è reliquia, arcame o catriosso</l>
     <l n="331">rimaso, o piedi o capi di cappone,</l>
     <l n="332">e dà pur broda e macco a l'uom ch'è grosso:</l>
     <l n="333">vedrai come egli scuffia, quel ghiottone,</l>
     <l n="334">che debbe come il can rodere ogn'osso.</l>
     <l n="335">Assettagli a mangiare in qualche luogo,</l>
     <l n="336">e lascia i porci poi pescar nel truogo. -</l>
    </lg>
    <lg n="43">
     <l n="337">Rinaldo facea vista non udire</l>
     <l n="338">e non gustar quel che diceva quello:</l>
     <l n="339">non si voleva al pagano scoprire</l>
     <l n="340">per nessun modo, e fa del buffoncello.</l>
     <l n="341">Ecco di molta broda comparire</l>
     <l n="342">in un paiuol, come si fa al porcello,</l>
     <l n="343">ed ossa, dove i cani impazzerebbono,</l>
     <l n="344">e in Giusaffà non si ritroverrebbono.</l>
    </lg>
    <lg n="44">
     <l n="345">Rinaldo cominciava a piluccare,</l>
     <l n="346">e trassesi di testa allor l'elmetto;</l>
     <l n="347">ma Ulivier non sel volle cavare,</l>
     <l n="348">così Dodon, ché stavon con sospetto:</l>
     <l n="349">per che Brunor, veggendogli imbeccare</l>
     <l n="350">per la visiera, guardava a diletto;</l>
     <l n="351">e comandava a un di sua famiglia</l>
     <l n="352">ch'a' lor destrier si traessi la briglia;</l>
    </lg>
    <lg n="45">
     <l n="353">e fece dar lor biada e roba assai,</l>
     <l n="354">dicendo: - Questi pagheran lo scotto,</l>
     <l n="355">o l'arme lasceran con molti guai:</l>
     <l n="356">non mangeranno così a bertolotto. -</l>
     <l n="357">Dicea Rinaldo: "Alla barba l'arai";</l>
     <l n="358">e cominciò a mangiar come un arlotto.</l>
     <l n="359">Ma quel sergente a chi fu comandato</l>
     <l n="360">avea il caval di Dodon governato.</l>
    </lg>
    <lg n="46">
     <l n="361">Poi governò, dopo quel, Vegliantino</l>
     <l n="362">ch'avea con seco menato il marchese;</l>
     <l n="363">poi se ne va a Baiardo il saracino;</l>
     <l n="364">e come il braccio alla greppia distese,</l>
     <l n="365">Baiardo lo ciuffòe come un maschino</l>
     <l n="366">e in sulla spalla all'omero lo prese,</l>
     <l n="367">che lo schiacciò come e' fussi una canna,</l>
     <l n="368">tal che con bocca ne spicca una spanna.</l>
    </lg>
    <lg n="47">
     <l n="369">Sùbito cadde quel famiglio in terra</l>
     <l n="370">e poi per grande spasimo morìo.</l>
     <l n="371">Disse Rinaldo: - Appiccata è la guerra:</l>
     <l n="372">lo scotto pagherai tu, mi credo io:</l>
     <l n="373">vedi che spesso il disegno altrui erra. -</l>
     <l n="374">Quando Brunor questo caso sentìo,</l>
     <l n="375">disse: - Mai vidi il più fero cavallo:</l>
     <l n="376">io vo' che tu mel doni sanza fallo. -</l>
    </lg>
    <lg n="48">
     <l n="377">Rinaldo fece "albanese, messere";</l>
     <l n="378">disse: - Questo orzo mi par del verace. -</l>
     <l n="379">Brunor diceva con un suo scudiere:</l>
     <l n="380">- Questo caval si vorrà, ché mi piace.</l>
     <l n="381">Rinaldo torna e riponsi a sedere,</l>
     <l n="382">e rimangiò come un lupo rapace.</l>
     <l n="383">Un saracin, che ancor lui fame avea,</l>
     <l n="384">allato a lui a mangiar si ponea.</l>
    </lg>
    <lg n="49">
     <l n="385">Rinaldo l'ebbe alla fine in dispetto,</l>
     <l n="386">però che diluviava a maraviglia</l>
     <l n="387">e cadegli la broda giù pel petto;</l>
     <l n="388">guardò più volte, e torceva le ciglia;</l>
     <l n="389">poi disse: - Saracin, per Macometto,</l>
     <l n="390">che tu se' porco o bestia che 'l somiglia!</l>
     <l n="391">Io ti prometto, s' tu non te ne vai,</l>
     <l n="392">farò tal giuoco che tu piangerai. -</l>
    </lg>
    <lg n="50">
     <l n="393">Disse il pagan: - Tu debbi esser un matto,</l>
     <l n="394">poi che di casa mia mi vuoi cacciare. -</l>
     <l n="395">Disse Rinaldo: - Tu vedrai bell'atto. -</l>
     <l n="396">Il saracin non se ne vuole andare,</l>
     <l n="397">e nel paiuol si tuffava allo 'mbratto.</l>
     <l n="398">Rinaldo non poté più comportare,</l>
     <l n="399">e 'l guanto si mettea nella man destra,</l>
     <l n="400">tal che gli fece smaltir la minestra:</l>
    </lg>
    <lg n="51">
     <l n="401">ché gli appiccò in sul capo una sorba</l>
     <l n="402">che come e' fussi una noce lo schiaccia:</l>
     <l n="403">non bisognò che con man vi si forba,</l>
     <l n="404">e morto nel paiuol quasi lo caccia,</l>
     <l n="405">tanto che tutta la broda s'intorba.</l>
     <l n="406">Dodon gridava al marchese: - Sù, spaccia,</l>
     <l n="407">lieva sù presto, la zuffa s'appicca! -</l>
     <l n="408">donde Ulivieri abandonò la micca.</l>
    </lg>
    <lg n="52">
     <l n="409">Allora una brigata di que' cani</l>
     <l n="410">sùbito addosso corsono a Dodone,</l>
     <l n="411">e cominciossi a menarvi le mani.</l>
     <l n="412">Rinaldo vide appiccar la quistione</l>
     <l n="413">e in mezzo si scagliò di que' pagani;</l>
     <l n="414">così faceva Ulivier borgognone:</l>
     <l n="415">trasse dallato la spada sua bella,</l>
     <l n="416">ma presto brutta e sanguinosa félla.</l>
    </lg>
    <lg n="53">
     <l n="417">Al primo che trovò la zucca taglia;</l>
     <l n="418">Dodone uccise un pagan molto ardito.</l>
     <l n="419">Brunor, veggendo avviar la battaglia,</l>
     <l n="420">sùbito verso Rinaldo fu ito</l>
     <l n="421">e disse: - Cavalier, se Iddio ti vaglia,</l>
     <l n="422">per che cagion se' tu stato assalito? -</l>
     <l n="423">e gridò forte che ciascun s'arresti,</l>
     <l n="424">tanto che 'l caso a lui si manifesti.</l>
    </lg>
    <lg n="54">
     <l n="425">Sùbito la battaglia s'arrestava.</l>
     <l n="426">Saper voleva ogni cosa Brunoro;</l>
     <l n="427">verso Rinaldo di nuovo parlava:</l>
     <l n="428">- Dimmi, baron, perché tu dài martoro</l>
     <l n="429">alla mia gente, che troppo mi grava? -</l>
     <l n="430">Disse Rinaldo: - Come san costoro,</l>
     <l n="431">non vo' mai noia quando io sono a desco,</l>
     <l n="432">e sto, come il caval, sempre in cagnesco.</l>
    </lg>
    <lg n="55">
     <l n="433">Venne a mangiar qua uno; io lo pregai</l>
     <l n="434">che se n'andassi, e' non curò il mio dire:</l>
     <l n="435">mangiato non parea ch'avessi mai</l>
     <l n="436">ed ogni cosa faceva sparire.</l>
     <l n="437">Le frutte dopo al mangiar gli donai</l>
     <l n="438">perché il convito s'avessi a fornire. -</l>
     <l n="439">E mentre che e' dicea questo al pagano,</l>
     <l n="440">Frusberta sanguinosa tenea in mano.</l>
    </lg>
    <lg n="56">
     <l n="441">Disse Brunor: - Poi che così mi conti,</l>
     <l n="442">di questo fatto se ne vuol far pace.</l>
     <l n="443">Non siate così tosto al ferir pronti.</l>
     <l n="444">Io t'ho fatto piacer: se non ti spiace,</l>
     <l n="445">i peccati commessi sieno sconti;</l>
     <l n="446">rimettete le spade, se vi piace. -</l>
     <l n="447">Rimisson tutti allora il brando drento.</l>
     <l n="448">Brunor seguiva il suo ragionamento:</l>
    </lg>
    <lg n="57">
     <l n="449">- Detto m'avete, s'io v'ho inteso bene,</l>
     <l n="450">che combattete sol per la ragione:</l>
     <l n="451">però d'un altro caso vi conviene</l>
     <l n="452">dirne con meco vostra oppinione.</l>
     <l n="453">Dirovvi prima quel che s'appartiene,</l>
     <l n="454">e voi poi solverete la quistione;</l>
     <l n="455">se non, tu lascerai qui il tuo cavallo,</l>
     <l n="456">che ristorò dell'orzo il mio vassallo. -</l>
    </lg>
    <lg n="58">
     <l n="457">Disse Rinaldo: - Apparecchiato sono. -</l>
     <l n="458">Brunoro allor gli raccontava il fatto:</l>
     <l n="459">- Questa badia s'è messa in abbandono</l>
     <l n="460">perché due miei frategli furno a un tratto</l>
     <l n="461">fatti morir sanza trovar perdono;</l>
     <l n="462">ond'io, sentendo sì tristo misfatto,</l>
     <l n="463">venuto sono a vendicargli, e preso</l>
     <l n="464">l'abate ho qui, da cui mi tengo offeso.</l>
    </lg>
    <lg n="59">
     <l n="465">Se la ragion tu di' che suol difendere,</l>
     <l n="466">tu doverresti aiutar me per certo,</l>
     <l n="467">ed a me par che tu mi vogli offendere:</l>
     <l n="468">onor t'ho fatto aspettando buon merto. -</l>
     <l n="469">Disse Rinaldo: - Falso è il tuo contendere.</l>
     <l n="470">Io ti dirò quel ch'io ne 'ntendo aperto:</l>
     <l n="471">con un sol bue io non son buon bifolco,</l>
     <l n="472">ma s'io n'ho due, andrà diritto il solco.</l>
    </lg>
    <lg n="60">
     <l n="473">Se due campane l'una odi sonare</l>
     <l n="474">e l'altra no, chi può giudicar questo,</l>
     <l n="475">qual sia migliore? Io odo il tuo parlare;</l>
     <l n="476">vorrei da quello abate udire il resto. -</l>
     <l n="477">Disse Brunoro: - E questo anco a me pare. -</l>
     <l n="478">Venne l'abate appiccato al capresto,</l>
     <l n="479">e liberato fu della prigione</l>
     <l n="480">perché e' potessi dir la sua ragione.</l>
    </lg>
    <lg n="61">
     <l n="481">Disse Brunoro: - Io ho detto a costui</l>
     <l n="482">l'oltraggio che da te ho ricevuto:</l>
     <l n="483">contato gli ho come diserto fui</l>
     <l n="484">pe' tuoi consigli da chi t'ha creduto.</l>
     <l n="485">Or tu le ragion tue puoi dire a lui,</l>
     <l n="486">che mi pare uom assai giusto e saputo. -</l>
     <l n="487">Disse l'abate: - Or l'altra parte udite,</l>
     <l n="488">a voler ben giudicar nostra lite.</l>
    </lg>
    <lg n="62">
     <l n="489">Io mi posavo in queste selve strane,</l>
     <l n="490">e' suoi frategli ogni dì mi facevano</l>
     <l n="491">a torto mille ingiurie assai villane,</l>
     <l n="492">e spesso i faggi e le pietre sveglievano;</l>
     <l n="493">hanno più volte rotte le campane</l>
     <l n="494">e de' miei frati con esse uccidevano.</l>
     <l n="495">Convennemi alcun tempo comportarli,</l>
     <l n="496">ché forze non avea da contastarli.</l>
    </lg>
    <lg n="63">
     <l n="497">Ma come piacque a quel Signor divino</l>
     <l n="498">ch'aiuta sempre ognun c'ha la ragione,</l>
     <l n="499">ci capitò un mio fratel cugino</l>
     <l n="500">il qual si chiama Orlando di Millone;</l>
     <l n="501">e come quel che è giusto paladino</l>
     <l n="502">ebbe di me giusta compassione,</l>
     <l n="503">e in su quel monte andò a trovar costoro</l>
     <l n="504">e con sua mano uccise due di loro.</l>
    </lg>
    <lg n="64">
     <l n="505">E 'l terzo per suo amor si convertìe</l>
     <l n="506">e con quel conte Orlando se n'andòe</l>
     <l n="507">verso Levante, e da me si partìe,</l>
     <l n="508">tanto che sempre ne sospireròe. -</l>
     <l n="509">Quando Rinaldo le parole udìe,</l>
     <l n="510">molto d'Orlando si maravigliòe,</l>
     <l n="511">e non sapea rassettar nella mente</l>
     <l n="512">come l'abate fussi suo parente.</l>
    </lg>
    <lg n="65">
     <l n="513">E cominciò così al pagano a dire:</l>
     <l n="514">- Or ti parrà che 'l solco vadi ritto,</l>
     <l n="515">or due campane si possono udire.</l>
     <l n="516">Tu mi parlavi simulato e fitto;</l>
     <l n="517">però, s'a questo non sai contraddire,</l>
     <l n="518">la mia sentenzia è data già in iscritto:</l>
     <l n="519">se vero è quel che l'abate m'ha porto,</l>
     <l n="520">egli ha ragione, e tu, pagano, hai il torto.</l>
    </lg>
    <lg n="66">
     <l n="521">E intendo di provar quel ch'io ti dico</l>
     <l n="522">a corpo a corpo, a piede o a cavallo,</l>
     <l n="523">perch'io son troppo alla ragione amico. -</l>
     <l n="524">Disse il pagano: - E' si vorria impiccallo</l>
     <l n="525">con teco. Or guârti come mio nimico:</l>
     <l n="526">tu debbi esser un ghiotto sanza fallo. -</l>
     <l n="527">Disse Rinaldo: - Come io sarò ghiotto</l>
     <l n="528">tu mel saprai dir meglio al primo botto. -</l>
    </lg>
    <lg n="67">
     <l n="529">Disse Brunoro: - Noi faremo un patto:</l>
     <l n="530">che s'io ti vinco, io vo' questo destriere,</l>
     <l n="531">ch'al primo so ti darò scaccomatto</l>
     <l n="532">colla pedona in mezzo lo scacchiere. -</l>
     <l n="533">Disse Rinaldo: - Come vuoi sia fatto:</l>
     <l n="534">se tu m'abbatti, questo è ben dovere;</l>
     <l n="535">ed anco a scacchi ti potria dir reo,</l>
     <l n="536">ch'io fo i tuo' par ballar come il paleo.</l>
    </lg>
    <lg n="68">
     <l n="537">Ma voglio un altro patto, se ti piace:</l>
     <l n="538">che s'io ti vincerò nella battaglia,</l>
     <l n="539">l'abate liber sia lasciato in pace</l>
     <l n="540">dalla tua gente sanz'altra puntaglia.</l>
     <l n="541">Così, se 'l mio pensier fussi fallace,</l>
     <l n="542">questo caval ch'io ho, coperto a maglia,</l>
     <l n="543">vo' che sia tuo; ma s' tu m'abbatterai,</l>
     <l n="544">a ogni modo che dich'io l'arai. -</l>
    </lg>
    <lg n="69">
     <l n="545">Poi che l'accordo così si fermava,</l>
     <l n="546">ognun quanto volea del campo tolse;</l>
     <l n="547">come Brunoro il suo destrier girava,</l>
     <l n="548">così Rinaldo Baiardo rivolse.</l>
     <l n="549">Il saracin la sua lancia abbassava:</l>
     <l n="550">sopra lo scudo di Rinaldo colse,</l>
     <l n="551">passollo tutto, e pel colpo si spezza.</l>
     <l n="552">Rinaldo ferì lui con gran fierezza,</l>
    </lg>
    <lg n="70">
     <l n="553">e passagli lo scudo e l'armadura:</l>
     <l n="554">per mezzo il petto la lancia passava;</l>
     <l n="555">due braccia o più d'una buona misura</l>
     <l n="556">dall'altra parte sanguinosa andava;</l>
     <l n="557">e cadde arrovesciato alla verzura;</l>
     <l n="558">l'anima nello inferno s'avviava.</l>
     <l n="559">Gli altri pagani, veggendol morire,</l>
     <l n="560">Ulivier presto corsono assalire.</l>
    </lg>
    <lg n="71">
     <l n="561">Rinaldo non avea rotta la lancia,</l>
     <l n="562">e 'l primo ch'egli scontra de' pagani</l>
     <l n="563">gli passò la corazza e poi la pancia;</l>
     <l n="564">poi con Frusberta sgranchiava le mani;</l>
     <l n="565">ed Ulivier, che è pur di que' di Francia,</l>
     <l n="566">que' saracini affetta come pani,</l>
     <l n="567">e sopra Vegliantino era salito</l>
     <l n="568">e del diciotto teneva ogni invito.</l>
    </lg>
    <lg n="72">
     <l n="569">Allor Dodone all'abate correa,</l>
     <l n="570">il quale era legato molto stretto:</l>
     <l n="571">tagliò il capresto e le mani sciogliea.</l>
     <l n="572">L'abate presto si misse in assetto:</l>
     <l n="573">uno stangon dalla porta togliea</l>
     <l n="574">ch'a un pagan levò il capo di netto;</l>
     <l n="575">poi nella calca in modo arrandellollo</l>
     <l n="576">ch'a più di sei levò il capo dal collo.</l>
    </lg>
    <lg n="73">
     <l n="577">I frati ognun la cappa si cavava:</l>
     <l n="578">chi piglia sassi e chi stanga e chi mazza;</l>
     <l n="579">ognuno addosso a costor si cacciava,</l>
     <l n="580">molti uccidean di quella turba pazza.</l>
     <l n="581">Rinaldo tanti quel dì n'affettava</l>
     <l n="582">che in ogni luogo pel sangue si guazza:</l>
     <l n="583">a chi balzava il capo e chi il cervello</l>
     <l n="584">come si fa delle bestie al macello.</l>
    </lg>
    <lg n="74">
     <l n="585">Ed Ulivier, ch'aveva Durlindana,</l>
     <l n="586">tu dèi pensar quel che facea di loro:</l>
     <l n="587">e' fece in terra di sangue una chiana.</l>
     <l n="588">Dodon pareva più bravo ch'un toro.</l>
     <l n="589">Missesi in fuga la gente pagana,</l>
     <l n="590">ché non potean più regger al martoro.</l>
     <l n="591">L'abate all'uscio per più loro angoscia</l>
     <l n="592">s'era arrecato, e nell'uscir fuor croscia.</l>
    </lg>
    <lg n="75">
     <l n="593">Sùbito la badia isgomberorno:</l>
     <l n="594">molti ne fecion saltar le finestre;</l>
     <l n="595">fino al deserto gli perseguitorno,</l>
     <l n="596">poi gli lasciorno alle fiere silvestre.</l>
     <l n="597">E' monaci la porta riserrorno,</l>
     <l n="598">e rassettârsi all'antiche minestre.</l>
     <l n="599">Poi, riposato, all'abate n'andava</l>
     <l n="600">Rinaldo presto, e così gli parlava:</l>
    </lg>
    <lg n="76">
     <l n="601">- Voi dite, abate, che siete cugino,</l>
     <l n="602">se bene ho inteso tal ragionamento,</l>
     <l n="603">d'Orlando nostro, degno paladino;</l>
     <l n="604">però di questo mi fate contento:</l>
     <l n="605">donde disceso siete e in qual confino,</l>
     <l n="606">e che cagion vi condusse al convento? -</l>
     <l n="607">Disse l'abate: - Se saper t'è caro</l>
     <l n="608">quel che tu di', tu sarai tosto chiaro.</l>
    </lg>
    <lg n="77">
     <l n="609">Io fui figliuol d'un figliuol di Bernardo</l>
     <l n="610">che si chiamò dalla gente Ansuigi,</l>
     <l n="611">fratel d'Amone (e fu tanto gagliardo</l>
     <l n="612">ch'ancor la fama risuona in Parigi),</l>
     <l n="613">d'Ottone e Buovo, s'io non son bugiardo.</l>
     <l n="614">E la cagion ch'io vesto or panni bigi</l>
     <l n="615">fu dal Ciel prima giusta spirazione,</l>
     <l n="616">poi per conforto di papa Lione. -</l>
    </lg>
    <lg n="78">
     <l n="617">Rinaldo, udendo contar la novella,</l>
     <l n="618">con molta festa lo corse abbracciare,</l>
     <l n="619">e ringraziava del cielo ogni stella;</l>
     <l n="620">e disse: - Abate, io non vi vo' celare,</l>
     <l n="621">poi che scacciata abbiam la gente fella,</l>
     <l n="622">il nome mio, ch'io nollo potrei fare,</l>
     <l n="623">tanta dolcezza supera la mente:</l>
     <l n="624">son come Orlando anch'io vostro parente:</l>
    </lg>
    <lg n="79">
     <l n="625">io son Rinaldo, e fui figliuol d'Amone;</l>
     <l n="626">e come a lui, a me cugino ancora</l>
     <l n="627">siete! - e piangeva per affezione;</l>
     <l n="628">per che l'abate lo strigneva allora,</l>
     <l n="629">e mai non ebbe tal consolazione.</l>
     <l n="630">- O giusto Iddio ch'ogni cristiano adora,</l>
     <l n="631">dopo tante altre grazie e lunga etate</l>
     <l n="632">veggo Rinaldo mio, - dicea l'abate</l>
    </lg>
    <lg n="80">
     <l n="633">- ed ho veduto il mio famoso Orlando,</l>
     <l n="634">benché del suo partir sia sconsolato;</l>
     <l n="635">nunche dimitte servum tuum quando</l>
     <l n="636">omai ti piace, Signor mio beato. -</l>
     <l n="637">Rinaldo allor soggiunse lacrimando:</l>
     <l n="638">- E questo è Ulivier, che è suo cognato;</l>
     <l n="639">questo è Dodone, il figliuol del Danese. -</l>
     <l n="640">L'abate abbraccia e Dodone e 'l marchese.</l>
    </lg>
    <lg n="81">
     <l n="641">I monaci facevan molta festa,</l>
     <l n="642">perché partito è il popol saracino</l>
     <l n="643">e che per grazia Iddio lor manifesta</l>
     <l n="644">che Rinaldo è dell'abate cugino.</l>
     <l n="645">Ma perch'io sento la terza richiesta</l>
     <l n="646">di ringraziar Chi ci scorge il camino,</l>
     <l n="647">farò sempre al cantar quel ch'è dovuto.</l>
     <l n="648">Cristo vi scampi e sia sempre in aiuto.</l>
    </lg>
   </lg>
  </body>
 </text>
</TEI>