<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Gerusalemme liberata - CANTO OTTAVO</title>
    <author>Torquato Tasso</author>
   </titleStmt>
   <extent>
    <measure unit="stanza">85</measure>
    <measure unit="line">680</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_gerusalemme-liberata-canto-ott</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Gerusalemme liberata - CANTO OTTAVO</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Gerusalemme liberata - CANTO OTTAVO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già cheti erano i tuoni e le tempeste </l>
     <l n="2">e cessato il soffiar d'Austro e di Coro, </l>
     <l n="3">e l'alba uscia de la magion celeste </l>
     <l n="4">con la fronte di rose e co' piè d'oro. </l>
     <l n="5">Ma quei che le procelle avean già deste </l>
     <l n="6">non rimaneansi ancor da l'arti loro, </l>
     <l n="7">anzi l'un d'essi, ch'Astragorre è detto, </l>
     <l n="8">così parlava a la compagna Aletto: </l>
    </lg>
    <lg n="2">
     <l n="9">– Mira, Aletto, venirne (ed impedito </l>
     <l n="10">esser non può da noi) quel cavaliero </l>
     <l n="11">che da le fere mani è vivo uscito </l>
     <l n="12">del sovran difensor del nostro impero. </l>
     <l n="13">Questi, narrando del suo duce ardito </l>
     <l n="14">e de' compagni a i Franchi il caso fero, </l>
     <l n="15">paleserà gran cose; onde è periglio </l>
     <l n="16">che si richiami di Bertoldo il figlio. </l>
    </lg>
    <lg n="3">
     <l n="17">Sai quanto ciò rilevi e se conviene </l>
     <l n="18">a i gran princìpi oppor forza ed inganno. </l>
     <l n="19">Scendi tra i Franchi adunque, e ciò ch'a bene </l>
     <l n="20">colui dirà tutto rivolgi in danno: </l>
     <l n="21">spargi le fiamme e 'l tòsco entro le vene </l>
     <l n="22">del Latin, de l'Elvezio e del Britanno, </l>
     <l n="23">movi l'ire e i tumulti e fa' tal opra </l>
     <l n="24">che tutto vada il campo al fin sossopra. </l>
    </lg>
    <lg n="4">
     <l n="25">L'opra è degna di te, tu nobil vanto </l>
     <l n="26">te 'n dèsti già dinanzi al signor nostro. – </l>
     <l n="27">Così le parla, e basta ben sol tanto </l>
     <l n="28">perché prenda l'impresa il fero mostro. </l>
     <l n="29">Giunto è su 'l vallo de' cristiani intanto </l>
     <l n="30">quel cavaliero il cui venir fu mostro, </l>
     <l n="31">e disse lor: – Deh, sia chi m'introduca </l>
     <l n="32">per mercede, o guerrieri, al sommo duca. – </l>
    </lg>
    <lg n="5">
     <l n="33">Molti scorta gli furo al capitano, </l>
     <l n="34">vaghi d'udir del peregrin novelle. </l>
     <l n="35">Egli inchinollo, e l'onorata mano </l>
     <l n="36">volea baciar che fa tremar Babelle; </l>
     <l n="37">– Signor, – poi dice – che con l'oceano </l>
     <l n="38">termini la tua fama e con le stelle, </l>
     <l n="39">venirne a te vorrei più lieto messo. – </l>
     <l n="40">Qui sospirava, e soggiungeva appresso: </l>
    </lg>
    <lg n="6">
     <l n="41">– Sveno, del re de' Dani unico figlio, </l>
     <l n="42">gloria e sostegno a la cadente etade, </l>
     <l n="43">esser tra quei bramò che 'l tuo consiglio </l>
     <l n="44">seguendo han cinto per Giesù le spade; </l>
     <l n="45">né timor di fatica o di periglio, </l>
     <l n="46">né vaghezza del regno, né pietade </l>
     <l n="47">del vecchio genitor, sì degno affetto </l>
     <l n="48">intepidìr nel generoso petto. </l>
    </lg>
    <lg n="7">
     <l n="49">Lo spingeva un desio d'apprender l'arte </l>
     <l n="50">de la milizia faticosa e dura </l>
     <l n="51">da te, sì nobil mastro, e sentia in parte </l>
     <l n="52">sdegno e vergogna di sua fama oscura, </l>
     <l n="53">già di Rinaldo il nome in ogni parte </l>
     <l n="54">con gloria udendo in verdi anni matura; </l>
     <l n="55">ma più ch'altra cagione, il mosse il zelo </l>
     <l n="56">non del terren ma de l'onor del Cielo. </l>
    </lg>
    <lg n="8">
     <l n="57">Precipitò dunque gli indugi, e tolse </l>
     <l n="58">stuol di scelti compagni audace e fero, </l>
     <l n="59">e dritto invèr la Tracia il camin volse </l>
     <l n="60">a la città che sede è de l'impero. </l>
     <l n="61">Qui il greco Augusto in sua magion l'accolse, </l>
     <l n="62">qui poi giunse in tuo nome un messaggiero. </l>
     <l n="63">Questi a pien gli narrò come già presa </l>
     <l n="64">fosse Antiochia, e come poi difesa; </l>
    </lg>
    <lg n="9">
     <l n="65">difesa incontra al Perso, il qual con tanti </l>
     <l n="66">uomini armati ad assediarvi mosse, </l>
     <l n="67">che sembrava che d'arme e d'abitanti </l>
     <l n="68">vòto il gran regno suo rimaso fosse. </l>
     <l n="69">Di te gli disse, e poi narrò d'alquanti </l>
     <l n="70">sin ch'a Rinaldo giunse, e qui fermosse; </l>
     <l n="71">contò l'ardita fuga, e ciò che poi </l>
     <l n="72">fatto di glorioso avea tra voi. </l>
    </lg>
    <lg n="10">
     <l n="73">Soggiunse al fin come già il popol franco </l>
     <l n="74">veniva a dar l'assalto a queste porte; </l>
     <l n="75">e invitò lui ch'egli volesse almanco </l>
     <l n="76">de l'ultima vittoria esser consorte. </l>
     <l n="77">Questo parlare al giovenetto fianco </l>
     <l n="78">del fero Sveno è stimolo sì forte, </l>
     <l n="79">ch'ogn'ora un lustro pargli infra pagani </l>
     <l n="80">rotar il ferro e insanguinar le mani. </l>
    </lg>
    <lg n="11">
     <l n="81">Par che la sua viltà rimproverarsi </l>
     <l n="82">senta ne l'altrui gloria, e se ne rode; </l>
     <l n="83">e ch'il consiglia e ch'il prega a fermarsi, </l>
     <l n="84">o che non l'essaudisce o che non l'ode. </l>
     <l n="85">Rischio non teme, fuor che 'l non trovarsi </l>
     <l n="86">de' tuoi gran rischi a parte e di tua lode; </l>
     <l n="87">questo gli sembra sol periglio grave, </l>
     <l n="88">de gli altri o nulla intende o nulla pave. </l>
    </lg>
    <lg n="12">
     <l n="89">Egli medesmo sua fortuna affretta, </l>
     <l n="90">fortuna che noi tragge e lui conduce, </l>
     <l n="91">però ch'a pena al suo partire aspetta </l>
     <l n="92">i primi rai de la novella luce. </l>
     <l n="93">E' per miglior la via più breve eletta; </l>
     <l n="94">tale ei la stima, ch'è signor e duce, </l>
     <l n="95">né i passi più difficili o i paesi </l>
     <l n="96">schivar si cerca de' nemici offesi. </l>
    </lg>
    <lg n="13">
     <l n="97">Or difetto di cibo, or camin duro </l>
     <l n="98">trovammo, or violenza ed or aguati; </l>
     <l n="99">ma tutti fur vinti i disagi, e furo </l>
     <l n="100">or uccisi i nemici ed or fugati. </l>
     <l n="101">Fatto avean ne' perigli ogn'uom securo </l>
     <l n="102">le vittorie e insolenti i fortunati, </l>
     <l n="103">quando un dì ci accampammo ove i confini </l>
     <l n="104">non lunge erano omai de' Palestini. </l>
    </lg>
    <lg n="14">
     <l n="105">Quivi da i precursori a noi vien detto </l>
     <l n="106">ch'alto strepito d'arme avean sentito, </l>
     <l n="107">e viste insegne e indizi onde han sospetto </l>
     <l n="108">che sia vicino essercito infinito. </l>
     <l n="109">Non pensier, non color, non cangia aspetto, </l>
     <l n="110">non muta voce il signor nostro ardito, </l>
     <l n="111">benché molti vi sian ch'al fero aviso </l>
     <l n="112">tingan di bianca pallidezza il viso. </l>
    </lg>
    <lg n="15">
     <l n="113">Ma dice: &lt;&lt;Oh quale omai vicina abbiamo </l>
     <l n="114">corona o di martirio o di vittoria! </l>
     <l n="115">L'una spero io ben più, ma non men bramo </l>
     <l n="116">l'altra ove è maggior merto e pari gloria. </l>
     <l n="117">Questo campo, o fratelli, ove or noi siamo, </l>
     <l n="118">fia tempio sacro ad immortal memoria, </l>
     <l n="119">in cui l'età futura additi e mostri </l>
     <l n="120">le nostre sepolture e i trofei nostri.&gt;&gt; </l>
    </lg>
    <lg n="16">
     <l n="121">Così parla, e le guardie indi dispone </l>
     <l n="122">e gli uffici comparte e la fatica. </l>
     <l n="123">Vuol ch'armato ognun giaccia, e non depone </l>
     <l n="124">ei medesmo gli arnesi o la lorica. </l>
     <l n="125">Era la notte ancor ne la stagione </l>
     <l n="126">ch'è più del sonno e del silenzio amica, </l>
     <l n="127">allor che d'urli barbareschi udissi </l>
     <l n="128">romor che giunse al cielo ed a gli abissi. </l>
    </lg>
    <lg n="17">
     <l n="129">Si grida &lt;&lt;A l'armi! a l'armi!&gt;&gt;, e Sveno involto </l>
     <l n="130">ne l'armi inanzi a tutti oltre si spinge, </l>
     <l n="131">e magnanimamente i lumi e 'l volto </l>
     <l n="132">di color d'ardimento infiamma e tinge. </l>
     <l n="133">Ecco siamo assaliti, e un cerchio folto </l>
     <l n="134">da tutti i lati ne circonda e stringe, </l>
     <l n="135">e intorno un bosco abbiam d'aste e di spade </l>
     <l n="136">e sovra noi di strali un nembo cade. </l>
    </lg>
    <lg n="18">
     <l n="137">Ne la pugna inegual (però che venti </l>
     <l n="138">gli assalitori sono incontra ad uno) </l>
     <l n="139">molti d'essi piagati e molti spenti </l>
     <l n="140">son da cieche ferite a l'aer bruno; </l>
     <l n="141">ma il numero de gli egri e de' cadenti </l>
     <l n="142">fra l'ombre oscure non discerne alcuno: </l>
     <l n="143">copre la notte i nostri danni, e l'opre </l>
     <l n="144">de la nostra virtute insieme copre. </l>
    </lg>
    <lg n="19">
     <l n="145">Pur sì fra gli altri Sveno alza la fronte </l>
     <l n="146">ch'agevol cosa è che veder si possa, </l>
     <l n="147">e nel buio le prove anco son conte </l>
     <l n="148">a chi vi mira, e l'incredibil possa. </l>
     <l n="149">Di sangue un rio, d'uomini uccisi un monte </l>
     <l n="150">d'ogni intorno gli fanno argine e fossa; </l>
     <l n="151">e dovunque ne va, sembra che porte </l>
     <l n="152">lo spavento ne gli occhi, e in man la morte. </l>
    </lg>
    <lg n="20">
     <l n="153">Così pugnato fu sin che l'albore </l>
     <l n="154">rosseggiando nel ciel già n'apparia. </l>
     <l n="155">Ma poi che scosso fu il notturno orrore </l>
     <l n="156">che l'orror de le morti in sé copria, </l>
     <l n="157">la desiata luce a noi terrore </l>
     <l n="158">con vista accrebbe dolorosa e ria, </l>
     <l n="159">ché pien d'estinti il campo e quasi tutta </l>
     <l n="160">nostra gente vedemmo omai destrutta. </l>
    </lg>
    <lg n="21">
     <l n="161">Duomila fummo, e non siam cento. Or quando </l>
     <l n="162">tanto sangue egli mira e tante morti, </l>
     <l n="163">non so se 'l cuor feroce al miserando </l>
     <l n="164">spettacolo si turbi e si sconforti; </l>
     <l n="165">ma già no 'l mostra, anzi la voce alzando: </l>
     <l n="166">&lt;&lt;Seguiam&gt;&gt; ne grida &lt;&lt;que' compagni forti </l>
     <l n="167">ch'al Ciel lunge da i laghi averni e stigi </l>
     <l n="168">n'han segnati co 'l sangue alti vestigi.&gt;&gt; </l>
    </lg>
    <lg n="22">
     <l n="169">Disse, e lieto (credo io) de la vicina </l>
     <l n="170">morte così nel cor come al sembiante, </l>
     <l n="171">incontra alla barbarica ruina </l>
     <l n="172">portonne il petto intrepido e costante. </l>
     <l n="173">Tempra non sosterrebbe, ancor che fina </l>
     <l n="174">fosse e d'acciaio no, ma di diamante, </l>
     <l n="175">i feri colpi, onde egli il campo allaga, </l>
     <l n="176">e fatto è il corpo suo solo una piaga. </l>
    </lg>
    <lg n="23">
     <l n="177">La vita no, ma la virtù sostenta </l>
     <l n="178">quel cadavero indomito e feroce. </l>
     <l n="179">Ripercote percosso e non s'allenta, </l>
     <l n="180">ma quanto offeso è più tanto più noce. </l>
     <l n="181">Quando ecco furiando a lui s'aventa </l>
     <l n="182">uom grande, c'ha sembiante e guardo atroce; </l>
     <l n="183">e dopo lunga ed ostinata guerra, </l>
     <l n="184">con l'aita di molti al fin l'atterra. </l>
    </lg>
    <lg n="24">
     <l n="185">Cade il garzone invitto (ahi caso amaro!), </l>
     <l n="186">né v'è fra noi chi vendicare il possa. </l>
     <l n="187">Voi chiamo in testimonio, o del mio caro </l>
     <l n="188">signor sangue ben sparso e nobil ossa, </l>
     <l n="189">ch'allor non fui de la mia vita avaro, </l>
     <l n="190">né schivai ferro né schivai percossa; </l>
     <l n="191">e se piaciuto pur fosse là sopra </l>
     <l n="192">ch'io vi morissi, il meritai con l'opra. </l>
    </lg>
    <lg n="25">
     <l n="193">Fra gli estinti compagni io sol cadei </l>
     <l n="194">vivo, né vivo forse è chi mi pensi; </l>
     <l n="195">né de' nemici più cosa saprei </l>
     <l n="196">ridir, sì tutti avea sopiti i sensi. </l>
     <l n="197">Ma poi che tornò il lume a gli occhi miei, </l>
     <l n="198">ch'eran d'atra caligine condensi, </l>
     <l n="199">notte mi parve, ed a lo sguardo fioco </l>
     <l n="200">s'offerse il vacillar d'un picciol foco. </l>
    </lg>
    <lg n="26">
     <l n="201">Non rimaneva in me tanta virtude </l>
     <l n="202">ch'a discerner le cose io fossi presto, </l>
     <l n="203">ma vedea come quei ch'or apre or chiude </l>
     <l n="204">gli occhi, mezzo tra 'l sonno e l'esser desto; </l>
     <l n="205">e 'l duolo omai de le ferite crude </l>
     <l n="206">più cominciava a farmisi molesto, </l>
     <l n="207">ché l'inaspria l'aura notturna e 'l gelo </l>
     <l n="208">in terra nuda e sotto aperto cielo. </l>
    </lg>
    <lg n="27">
     <l n="209">Più e più ognor s'avicinava intanto </l>
     <l n="210">quel lume e insieme un tacito bisbiglio, </l>
     <l n="211">sì ch'a me giunse e mi si pose a canto. </l>
     <l n="212">Alzo allor, bench' a pena, il debil ciglio </l>
     <l n="213">e veggio due vestiti in lungo manto </l>
     <l n="214">tener due faci, e dirmi sento: &lt;&lt;O figlio, </l>
     <l n="215">confida in quel Signor ch'a' pii soviene, </l>
     <l n="216">e con la grazia i preghi altrui previene.&gt;&gt; </l>
    </lg>
    <lg n="28">
     <l n="217">In tal guisa parlommi: indi la mano </l>
     <l n="218">benedicendo sovra me distese; </l>
     <l n="219">e sussurrò con suon devoto e piano </l>
     <l n="220">voci allor poco udite e meno intese. </l>
     <l n="221">&lt;&lt;Sorgi&gt;&gt;, poi disse; ed io leggiero e sano </l>
     <l n="222">sorgo, e non sento le nemiche offese </l>
     <l n="223">(oh miracol gentile!), anzi mi sembra </l>
     <l n="224">piene di vigor novo aver le membra. </l>
    </lg>
    <lg n="29">
     <l n="225">Stupido lor riguardo, e non ben crede </l>
     <l n="226">l'anima sbigottita il certo e il vero; </l>
     <l n="227">onde l'un d'essi a me: &lt;&lt;Di poca fede, </l>
     <l n="228">che dubbii? o che vaneggia il tuo pensiero? </l>
     <l n="229">Verace corpo è quel che 'n noi si vede: </l>
     <l n="230">servi siam di Giesù, che 'l lusinghiero </l>
     <l n="231">mondo e 'l suo falso dolce abbiam fuggito, </l>
     <l n="232">e qui viviamo in loco erto e romito. </l>
    </lg>
    <lg n="30">
     <l n="233">Me per ministro a tua salute eletto </l>
     <l n="234">ha quel Signor che 'n ogni parte regna, </l>
     <l n="235">ché per ignobil mezzo oprar effetto </l>
     <l n="236">meraviglioso ed alto egli non sdegna, </l>
     <l n="237">né men vorrà che sì resti negletto </l>
     <l n="238">quel corpo in cui già visse alma sì degna, </l>
     <l n="239">lo qual con essa ancor, lucido e leve, </l>
     <l n="240">e immortal fatto, riunir si deve. </l>
    </lg>
    <lg n="31">
     <l n="241">Dico il corpo di Sveno a cui fia data </l>
     <l n="242">tomba, a tanto valor conveniente, </l>
     <l n="243">la qual a dito mostra ed onorata </l>
     <l n="244">ancor sarà da la futura gente. </l>
     <l n="245">Ma leva omai gli occhi a le stelle, e guata </l>
     <l n="246">là splender quella, come un sol lucente; </l>
     <l n="247">questa co' vivi raggi or ti conduce </l>
     <l n="248">là dove è il corpo del tuo nobil duce.&gt;&gt; </l>
    </lg>
    <lg n="32">
     <l n="249">Allor vegg'io che da la bella face, </l>
     <l n="250">anzi dal sol notturno, un raggio scende </l>
     <l n="251">che dritto là dove il gran corpo giace, </l>
     <l n="252">quasi aureo tratto di pennel, si stende; </l>
     <l n="253">e sovra lui tal lume e tanto face </l>
     <l n="254">ch'ogni sua piaga ne sfavilla e splende, </l>
     <l n="255">e subito da me si raffigura </l>
     <l n="256">ne la sanguigna orribile mistura. </l>
    </lg>
    <lg n="33">
     <l n="257">Giacea, prono non già, ma come vòlto </l>
     <l n="258">ebbe sempre a le stelle il suo desire, </l>
     <l n="259">dritto ei teneva inverso il cielo il volto </l>
     <l n="260">in guisa d'uom che pur là suso aspire. </l>
     <l n="261">Chiusa la destra e 'l pugno avea raccolto </l>
     <l n="262">e stretto il ferro, e in atto è di ferire; </l>
     <l n="263">l'altra su 'l petto in modo umile e pio </l>
     <l n="264">si posa, e par che perdon chieggia a Dio. </l>
    </lg>
    <lg n="34">
     <l n="265">Mentre io le piaghe sue lavo co 'l pianto </l>
     <l n="266">né però sfogo il duol che l'alma accora, </l>
     <l n="267">gli aprì la chiusa destra il vecchio santo, </l>
     <l n="268">e 'l ferro che stringea trattone fora: </l>
     <l n="269">&lt;&lt;Questa&gt;&gt; a me disse &lt;&lt;ch'oggi sparso ha tanto </l>
     <l n="270">sangue nemico, e n'è vermiglia ancora, </l>
     <l n="271">è come sai perfetta, e non è forse </l>
     <l n="272">altra spada che debba a lei preporse. </l>
    </lg>
    <lg n="35">
     <l n="273">Onde piace là su che, s'or la parte </l>
     <l n="274">dal suo primo signor acerba morte, </l>
     <l n="275">oziosa non resti in questa parte, </l>
     <l n="276">ma di man passi in mano ardita e forte </l>
     <l n="277">che l'usi poi con egual forza ed arte, </l>
     <l n="278">ma più lunga stagion con lieta sorte; </l>
     <l n="279">e con lei faccia, perché a lei s'aspetta, </l>
     <l n="280">di chi Sveno le uccise aspra vendetta. </l>
    </lg>
    <lg n="36">
     <l n="281">Soliman Sveno uccise, e Solimano </l>
     <l n="282">dée per la spada sua restarne ucciso. </l>
     <l n="283">Prendila dunque, e vanne ov'il cristiano </l>
     <l n="284">campo fia intorno a l'alte mura assiso; </l>
     <l n="285">e non temer che nel paese estrano </l>
     <l n="286">ti sia il sentier di novo anco preciso, </l>
     <l n="287">ché t'agevolerà per l'aspra via </l>
     <l n="288">l'alta destra di Lui ch'or là t'invia. </l>
    </lg>
    <lg n="37">
     <l n="289">Quivi egli vuol che da cotesta voce, </l>
     <l n="290">che viva in te servò, si manifesti </l>
     <l n="291">la pietate, il valor, l'ardir feroce </l>
     <l n="292">che nel diletto tuo signor vedesti, </l>
     <l n="293">perché a segnar de la purpurea Croce </l>
     <l n="294">l'arme con tale essempio altri si desti, </l>
     <l n="295">ed ora e dopo un corso anco di lustri </l>
     <l n="296">infiammati ne sian gli animi illustri. </l>
    </lg>
    <lg n="38">
     <l n="297">Resta che sappia tu chi sia colui </l>
     <l n="298">che deve de la spada esser erede. </l>
     <l n="299">Questi è Rinaldo, il giovenetto a cui </l>
     <l n="300">il pregio di fortezza ogn'altro cede. </l>
     <l n="301">A lui la porgi, e di' che sol da lui </l>
     <l n="302">l'alta vendetta il Cielo e 'l mondo chiede.&gt;&gt; </l>
     <l n="303">Or mentre io le sue voci intento ascolto, </l>
     <l n="304">fui da miracol novo a sé rivolto, </l>
    </lg>
    <lg n="39">
     <l n="305">ché là dove il cadavero giacea </l>
     <l n="306">ebbi improviso un gran sepolcro scorto, </l>
     <l n="307">che sorgendo rinchiuso in sé l'avea, </l>
     <l n="308">come non so né con qual arte sorto; </l>
     <l n="309">e in brevi note altrui vi si sponea </l>
     <l n="310">il nome e la virtù del guerrier morto. </l>
     <l n="311">Io non sapea da tal vista levarmi, </l>
     <l n="312">mirando ora le lettre ed ora i marmi. </l>
    </lg>
    <lg n="40">
     <l n="313">&lt;&lt;Qui&gt;&gt; disse il vecchio &lt;&lt;appresso a i fidi amici </l>
     <l n="314">giacerà del tuo duce il corpo ascoso, </l>
     <l n="315">mentre gli spirti amando in Ciel felici </l>
     <l n="316">godon perpetuo bene e glorioso. </l>
     <l n="317">Ma tu co 'l pianto omai gli estremi uffici </l>
     <l n="318">pagato hai loro, e tempo è di riposo. </l>
     <l n="319">Oste mio ne sarai sin ch'al viaggio </l>
     <l n="320">matutin ti risvegli il novo raggio.&gt;&gt; </l>
    </lg>
    <lg n="41">
     <l n="321">Tacque, e per lochi ora sublimi or cupi </l>
     <l n="322">mi scòrse onde a gran pena il fianco trassi, </l>
     <l n="323">sin ch'ove pende da selvaggie rupi </l>
     <l n="324">cava spelonca raccogliemmo i passi. </l>
     <l n="325">Questo è il suo albergo: ivi fra gli orsi e i lupi </l>
     <l n="326">co 'l discepolo suo securo stassi, </l>
     <l n="327">ché difesa miglior ch'usbergo e scudo </l>
     <l n="328">è la santa innocenza al petto ignudo. </l>
    </lg>
    <lg n="42">
     <l n="329">Silvestre cibo e duro letto porse </l>
     <l n="330">quivi a le membra mie posa e ristoro. </l>
     <l n="331">Ma poi ch'accesi in oriente scorse </l>
     <l n="332">i raggi del mattin purpurei e d'oro, </l>
     <l n="333">vigilante ad orar subito sorse </l>
     <l n="334">l'uno e l'altro eremita, ed io con loro. </l>
     <l n="335">Dal santo vecchio poi congedo tolsi </l>
     <l n="336">e qui, dov'egli consigliò, mi volsi. – </l>
    </lg>
    <lg n="43">
     <l n="337">Qui si tacque il tedesco, e gli rispose </l>
     <l n="338">il pio Buglione: – O cavalier, tu porte </l>
     <l n="339">dure novelle al campo e dolorose </l>
     <l n="340">onde a ragion si turbi e si sconforte, </l>
     <l n="341">poi che genti sì amiche e valorose </l>
     <l n="342">breve ora ha tolte e poca terra absorte, </l>
     <l n="343">e in guisa d'un baleno il signor vostro </l>
     <l n="344">s'è in un sol punto dileguato e mostro. </l>
    </lg>
    <lg n="44">
     <l n="345">Ma che? felice è cotal morte e scempio </l>
     <l n="346">via più ch'acquisto di provincie e d'oro, </l>
     <l n="347">né dar l'antico Campidoglio essempio </l>
     <l n="348">d'alcun può mai sì glorioso alloro. </l>
     <l n="349">Essi del ciel nel luminoso tempio </l>
     <l n="350">han corona immortal del vincer loro: </l>
     <l n="351">ivi credo io che le sue belle piaghe </l>
     <l n="352">ciascun lieto dimostri e se n'appaghe. </l>
    </lg>
    <lg n="45">
     <l n="353">Ma tu, che a le fatiche ed al periglio </l>
     <l n="354">ne la milizia ancor resti del mondo, </l>
     <l n="355">devi gioir de' lor trionfi, e 'l ciglio </l>
     <l n="356">render quanto conviene omai giocondo; </l>
     <l n="357">e perché chiedi di Bertoldo il figlio, </l>
     <l n="358">sappi ch'ei fuor de l'oste è vagabondo, </l>
     <l n="359">né lodo io già che dubbia via tu prenda </l>
     <l n="360">pria che di lui certa novella intenda. – </l>
    </lg>
    <lg n="46">
     <l n="361">Questo lor ragionar ne l'altrui mente </l>
     <l n="362">di Rinaldo l'amor desta e rinova, </l>
     <l n="363">e v'è chi dice: – Ahi! fra pagana gente </l>
     <l n="364">il giovenetto errante or si ritrova. – </l>
     <l n="365">E non v'è quasi alcun che non rammente, </l>
     <l n="366">narrando al dano, i suoi gran fatti a prova; </l>
     <l n="367">e de l'opere sue la lunga tela </l>
     <l n="368">con istupor gli si dispiega e svela. </l>
    </lg>
    <lg n="47">
     <l n="369">Or quando del garzon la rimembranza </l>
     <l n="370">avea gli animi tutti inteneriti, </l>
     <l n="371">ecco molti tornar, che per usanza </l>
     <l n="372">eran d'intorno a depredare usciti. </l>
     <l n="373">Conducean questi seco in abbondanza </l>
     <l n="374">e mandre di lanuti e buoi rapiti </l>
     <l n="375">e biade ancor, benché non molte, e strame </l>
     <l n="376">che pasca de' corsier l'avida fame. </l>
    </lg>
    <lg n="48">
     <l n="377">E questi di sciagura aspra e noiosa </l>
     <l n="378">segno portàr che 'n apparenza è certo: </l>
     <l n="379">rotta del buon Rinaldo e sanguinosa </l>
     <l n="380">la sopravesta ed ogni arnese aperto. </l>
     <l n="381">Tosto si sparse (e chi potria tal cosa </l>
     <l n="382">tener celata?) un romor vario e incerto. </l>
     <l n="383">Corre il vulgo dolente a le novelle </l>
     <l n="384">del guerriero e de l'arme, e vuol vedelle. </l>
    </lg>
    <lg n="49">
     <l n="385">Vede, e conosce ben l'immensa mole </l>
     <l n="386">del grand'usbergo e 'l folgorar del lume, </l>
     <l n="387">e l'arme tutte ove è l'augel ch'al sole </l>
     <l n="388">prova i suoi figli e mal crede a le piume; </l>
     <l n="389">ché di vederle già primiere o sole </l>
     <l n="390">ne le imprese più grandi ebbe in costume, </l>
     <l n="391">ed or non senza alta pietate ed ira </l>
     <l n="392">rotte e sanguigne ivi giacer le mira. </l>
    </lg>
    <lg n="50">
     <l n="393">Mentre bisbiglia il campo, e la cagione </l>
     <l n="394">de la morte di lui varia si crede, </l>
     <l n="395">a sé chiama Aliprando il pio Buglione, </l>
     <l n="396">duce di quei che ne portàr le prede, </l>
     <l n="397">uom di libera mente e di sermone </l>
     <l n="398">veracissimo e schietto, ed a lui chiede: </l>
     <l n="399">– Di' come e donde tu rechi quest'arme, </l>
     <l n="400">e di buono o di reo nulla celarme. – </l>
    </lg>
    <lg n="51">
     <l n="401">Gli rispose colui: – Di qui lontano </l>
     <l n="402">quanto in duo giorni un messaggiero andria, </l>
     <l n="403">verso il confin di Gaza un picciol piano </l>
     <l n="404">chiuso tra colli alquanto è fuor di via; </l>
     <l n="405">e in lui d'alto deriva e lento e piano </l>
     <l n="406">tra pianta e pianta un fiumicel s'invia, </l>
     <l n="407">e d'arbori e di macchie ombroso e folto </l>
     <l n="408">opportuno a l'insidie il loco è molto. </l>
    </lg>
    <lg n="52">
     <l n="409">Qui greggia alcuna cercavam che fosse </l>
     <l n="410">venuta a i paschi de l'erbose sponde, </l>
     <l n="411">e in su l'erbe miriam di sangue rosse </l>
     <l n="412">giacerne un guerrier morto in riva a l'onde. </l>
     <l n="413">A l'arme ed a l'insegne ogn'uom si mosse, </l>
     <l n="414">che furon conosciute ancor che immonde. </l>
     <l n="415">Io m'appressai per discoprirgli il viso, </l>
     <l n="416">ma trovai ch'era il capo indi reciso. </l>
    </lg>
    <lg n="53">
     <l n="417">Mancava ancor la destra, e 'l busto grande </l>
     <l n="418">molte ferite avea dal tergo al petto; </l>
     <l n="419">e non lontan, con l'aquila che spande </l>
     <l n="420">le candide ali, giacea il vòto elmetto. </l>
     <l n="421">Mentre cerco d'alcuno a cui dimande, </l>
     <l n="422">un villanel sopragiungea soletto </l>
     <l n="423">che 'ndietro il passo per fuggirne torse </l>
     <l n="424">subitamente che di noi s'accorse. </l>
    </lg>
    <lg n="54">
     <l n="425">Ma seguitato e preso, a la richiesta </l>
     <l n="426">che noi gli facevamo, al fin rispose </l>
     <l n="427">che 'l giorno inanti uscir de la foresta </l>
     <l n="428">scorse molti guerrieri, onde ei s'ascose; </l>
     <l n="429">e ch'un d'essi tenea recisa testa </l>
     <l n="430">per le sue chiome bionde e sanguinose, </l>
     <l n="431">la qual gli parve, rimirando intento, </l>
     <l n="432">d'uom giovenetto e senza peli al mento; </l>
    </lg>
    <lg n="55">
     <l n="433">e che 'l medesmo poco poi l'avolse </l>
     <l n="434">in un zendado da l'arcion pendente. </l>
     <l n="435">Soggiunse ancor ch'a l'abito raccolse </l>
     <l n="436">ch'erano i cavalier di nostra gente. </l>
     <l n="437">Io spogliar feci il corpo, e sì me 'n dolse </l>
     <l n="438">che piansi nel sospetto amaramente, </l>
     <l n="439">e portai meco l'arme e lasciai cura </l>
     <l n="440">ch'avesse degno onor di sepoltura. </l>
    </lg>
    <lg n="56">
     <l n="441">Ma se quel nobil tronco è quel ch'io credo, </l>
     <l n="442">altra tomba, altra pompa egli ben merta. – </l>
     <l n="443">Così detto, Aliprando ebbe congedo, </l>
     <l n="444">però che cosa non avea più certa. </l>
     <l n="445">Rimase grave e sospirò Goffredo; </l>
     <l n="446">pur nel tristo pensier non si raccerta, </l>
     <l n="447">e con più chiari segni il monco busto </l>
     <l n="448">conoscer vuole e l'omicida ingiusto. </l>
    </lg>
    <lg n="57">
     <l n="449">Sorgea la notte intanto, e sotto l'ali </l>
     <l n="450">ricopriva del cielo i campi immensi; </l>
     <l n="451">e 'l sonno, ozio de l'alme, oblio de' mali, </l>
     <l n="452">lusingando sopia le cure e i sensi. </l>
     <l n="453">Tu sol punto, Argillan, d'acuti strali </l>
     <l n="454">d'aspro dolor, volgi gran cose e pensi, </l>
     <l n="455">né l'agitato sen né gli occhi ponno </l>
     <l n="456">la quiete raccòrre o 'l molle sonno. </l>
    </lg>
    <lg n="58">
     <l n="457">Costui pronto di man, di lingua ardito, </l>
     <l n="458">impetuoso e fervido d'ingegno, </l>
     <l n="459">nacque in riva del Tronto e fu nutrito </l>
     <l n="460">ne le risse civil d'odio e di sdegno; </l>
     <l n="461">poscia in essiglio spinto, i colli e 'l lito </l>
     <l n="462">empié di sangue e depredò quel regno, </l>
     <l n="463">sin che ne l'Asia a guerreggiar se 'n venne </l>
     <l n="464">e per fama miglior chiaro divenne. </l>
    </lg>
    <lg n="59">
     <l n="465">Al fin questi su l'alba i lumi chiuse; </l>
     <l n="466">né già fu sonno il suo queto e soave, </l>
     <l n="467">ma fu stupor ch'Aletto al cor gl'infuse, </l>
     <l n="468">non men che morte sia profondo e grave. </l>
     <l n="469">Son le interne sue virtù deluse </l>
     <l n="470">e riposo dormendo anco non have, </l>
     <l n="471">ché la furia crudel gli s'appresenta </l>
     <l n="472">sotto orribili larve e lo sgomenta. </l>
    </lg>
    <lg n="60">
     <l n="473">Gli figura un gran busto, ond'è diviso </l>
     <l n="474">il capo e de la destra il braccio è mozzo, </l>
     <l n="475">e sostien con la manca il teschio inciso, </l>
     <l n="476">di sangue e di pallor livido e sozzo. </l>
     <l n="477">Spira e parla spirando il morto viso, </l>
     <l n="478">e 'l parlar vien co 'l sangue e co 'l singhiozzo: </l>
     <l n="479">– Fuggi, Argillan; non vedi omai la luce? </l>
     <l n="480">Fuggi le tende infami e l'empio duce. </l>
    </lg>
    <lg n="61">
     <l n="481">Chi dal fero Goffredo e da la frode </l>
     <l n="482">ch'uccise me, voi, cari amici, affida? </l>
     <l n="483">D'astio dentro il fellon tutto si rode, </l>
     <l n="484">e pensa sol come voi meco uccida. </l>
     <l n="485">Pur, se cotesta mano a nobil lode </l>
     <l n="486">aspira, e in sua virtù tanto si fida, </l>
     <l n="487">non fuggir, no; plachi il tiranno essangue </l>
     <l n="488">lo spirto mio co 'l suo maligno sangue. </l>
    </lg>
    <lg n="62">
     <l n="489">Io sarò teco, ombra di ferro e d'ira </l>
     <l n="490">ministra, e t'armerò la destra e 'l seno. – </l>
     <l n="491">Così gli parla, e nel parlar gli spira </l>
     <l n="492">spirito novo di furor ripieno. </l>
     <l n="493">Si rompe il sonno, e sbigottito ei gira </l>
     <l n="494">gli occhi gonfi di rabbia e di veneno; </l>
     <l n="495">ed armato ch'egli è, con importuna </l>
     <l n="496">fretta i guerrier d'Italia insieme aduna. </l>
    </lg>
    <lg n="63">
     <l n="497">Gli aduna là dove sospese stanno </l>
     <l n="498">l'arme del buon Rinaldo, e con superba </l>
     <l n="499">voce il furore e 'l conceputo affanno </l>
     <l n="500">in tai detti divulga e disacerba: </l>
     <l n="501">– Dunque un popolo barbaro e tiranno, </l>
     <l n="502">che non prezza ragion, che fé non serba, </l>
     <l n="503">che non fu mai di sangue e d'or satollo, </l>
     <l n="504">ne terrà 'l freno in bocca e 'l giogo al collo? </l>
    </lg>
    <lg n="64">
     <l n="505">Ciò che sofferto abbiam d'aspro e d'indegno </l>
     <l n="506">sette anni omai sotto sì iniqua soma, </l>
     <l n="507">è tal ch'arder di scorno, arder di sdegno </l>
     <l n="508">potrà da qui a mill'anni Italia e Roma. </l>
     <l n="509">Taccio che fu da l'arme e da l'ingegno </l>
     <l n="510">del buon Tancredi la Cilicia doma, </l>
     <l n="511">e ch'ora il Franco a tradigion la gode, </l>
     <l n="512">e i premi usurpa del valor la frode. </l>
    </lg>
    <lg n="65">
     <l n="513">Taccio ch'ove il bisogno e 'l tempo chiede </l>
     <l n="514">pronta man, pensier fermo, animo audace, </l>
     <l n="515">alcuno ivi di noi primo si vede </l>
     <l n="516">portar fra mille morti o ferro o face; </l>
     <l n="517">quando le palme poi, quando le prede </l>
     <l n="518">si dispensan ne l'ozio e ne la pace, </l>
     <l n="519">nostri in parte non son, ma tutti loro </l>
     <l n="520">i trionfi, gli onor, le terre e l'oro. </l>
    </lg>
    <lg n="66">
     <l n="521">Tempo forse già fu che gravi e strane </l>
     <l n="522">ne potevan parer sì fatte offese; </l>
     <l n="523">quasi lievi or le passo: orrenda, immane </l>
     <l n="524">ferità leggierissime l'ha rese. </l>
     <l n="525">Hanno ucciso Rinaldo, e con l'umane </l>
     <l n="526">l'alte leggi divine han vilipese. </l>
     <l n="527">E non fulmina il Cielo? e non l'inghiotte </l>
     <l n="528">la terra entro la sua perpetua notte? </l>
    </lg>
    <lg n="67">
     <l n="529">Rinaldo han morto, il qual fu spada e scudo </l>
     <l n="530">di nostra fede; ed ancor giace inulto? </l>
     <l n="531">inulto giace, e su 'l terreno ignudo </l>
     <l n="532">lacerato il lasciaro ed insepulto. </l>
     <l n="533">Ricercate saper chi fosse il crudo? </l>
     <l n="534">A chi pote, o compagni, esser occulto? </l>
     <l n="535">Deh! chi non sa quanto al valor latino </l>
     <l n="536">portin Goffredo invidia e Baldovino? </l>
    </lg>
    <lg n="68">
     <l n="537">Ma che cerco argomenti? Il Cielo io giuro </l>
     <l n="538">(il Ciel che n'ode e ch'ingannar non lice), </l>
     <l n="539">ch'allor che si rischiara il mondo oscuro, </l>
     <l n="540">spirito errante il vidi ed infelice. </l>
     <l n="541">Che spettacolo, oimè, crudele e duro! </l>
     <l n="542">Quai frode di Goffredo a noi predice! </l>
     <l n="543">Io 'l vidi, e non fu sogno; e ovunque or miri, </l>
     <l n="544">par che dinanzi a gli occhi miei s'aggiri. </l>
    </lg>
    <lg n="69">
     <l n="545">Or che faremo noi? dée quella mano, </l>
     <l n="546">che di morte sì ingiusta è ancora immonda, </l>
     <l n="547">reggerci sempre? o pur vorrem lontano </l>
     <l n="548">girne da lei, dove l'Eufrate inonda, </l>
     <l n="549">dove a popolo imbelle in fertil piano </l>
     <l n="550">tante ville e città nutre e feconda, </l>
     <l n="551">anzi a noi pur? Nostre saranno, io spero, </l>
     <l n="552">né co' Franchi comune avrem l'impero. </l>
    </lg>
    <lg n="70">
     <l n="553">Andianne, e resti invendicato il sangue </l>
     <l n="554">(se così parvi) illustre ed innocente, </l>
     <l n="555">benché, se la virtù che fredda langue </l>
     <l n="556">fosse ora in voi quanto dovrebbe ardente, </l>
     <l n="557">questo che divorò, pestifero angue, </l>
     <l n="558">il pregio e 'l fior de la latina gente, </l>
     <l n="559">daria con la sua morte e con lo scempio </l>
     <l n="560">a gli atri mostri memorando essempio. </l>
    </lg>
    <lg n="71">
     <l n="561">Io, io vorrei, se 'l vostro alto valore </l>
     <l n="562">quanto egli può, tanto voler osasse, </l>
     <l n="563">ch'oggi per questa man ne l'empio core, </l>
     <l n="564">nido di tradigion, la pena entrasse. – </l>
     <l n="565">Così parla agitato, e nel furore </l>
     <l n="566">e ne l'impeto suo ciascuno ei trasse. </l>
     <l n="567">– Arme! arme! – freme il forsennato, e insieme </l>
     <l n="568">la gioventù superba – Arme! arme! – freme. </l>
    </lg>
    <lg n="72">
     <l n="569">Rota Aletto fra lor la destra armata, </l>
     <l n="570">e co 'l foco il venen ne' petti mesce. </l>
     <l n="571">Lo sdegno, la follia, la scelerata </l>
     <l n="572">sete del sangue ognor più infuria e cresce; </l>
     <l n="573">e serpe quella peste e si dilata, </l>
     <l n="574">e de gli alberghi italici fuor n'esce, </l>
     <l n="575">e passa fra gli Elvezi, e vi s'apprende, </l>
     <l n="576">e di là poscia a gli Inghilesi tende. </l>
    </lg>
    <lg n="73">
     <l n="577">Né sol l'estrane genti avien che mova </l>
     <l n="578">il duro caso e 'l gran publico danno, </l>
     <l n="579">ma l'antiche cagioni a l'ira nova </l>
     <l n="580">materia insieme e nutrimento danno. </l>
     <l n="581">Ogni sopito sdegno or si rinova: </l>
     <l n="582">chiamano il popol franco empio e tiranno, </l>
     <l n="583">e in superbe minaccie esce diffuso </l>
     <l n="584">l'odio che non può starne omai più chiuso. </l>
    </lg>
    <lg n="74">
     <l n="585">Così nel cavo rame umor che bolle </l>
     <l n="586">per troppo foco, entro gorgoglia e fuma; </l>
     <l n="587">né capendo in se stesso, al fin s'estolle </l>
     <l n="588">sovra gli orli del vaso, e inonda e spuma. </l>
     <l n="589">Non bastano a frenare il vulgo folle </l>
     <l n="590">que' pochi a cui la mente il vero alluma; </l>
     <l n="591">e Tancredi e Camillo eran lontani, </l>
     <l n="592">Guglielmo e gli altri in podestà soprani. </l>
    </lg>
    <lg n="75">
     <l n="593">Corrono già precipitosi a l'armi </l>
     <l n="594">confusamente i popoli feroci, </l>
     <l n="595">e già s'odon cantar bellici carmi </l>
     <l n="596">sediziose trombe in fere voci. </l>
     <l n="597">Gridano intanto al pio Buglion che s'armi </l>
     <l n="598">molti di qua di là nunzi veloci, </l>
     <l n="599">e Baldovin inanzi a tutti armato </l>
     <l n="600">gli s'appresenta e gli si pone a lato. </l>
    </lg>
    <lg n="76">
     <l n="601">Egli, ch'ode l'accusa, i lumi al cielo </l>
     <l n="602">drizza e pur come suole a Dio ricorre: </l>
     <l n="603">– Signor, tu che sai ben con quanto zelo </l>
     <l n="604">la destra mia del civil sangue aborre, </l>
     <l n="605">tu squarcia a questi de la mente il velo, </l>
     <l n="606">e reprimi il furor che sì trascorre; </l>
     <l n="607">e l'innocenza mia, che costà sopra </l>
     <l n="608">è nota, al mondo cieco anco si scopra. – </l>
    </lg>
    <lg n="77">
     <l n="609">Tacque, e dal Cielo infuso ir fra le vene </l>
     <l n="610">sentissi un novo inusitato caldo. </l>
     <l n="611">Colmo d'alto vigor, d'ardita spene </l>
     <l n="612">che nel volto si sparge e 'l fa più baldo, </l>
     <l n="613">e da' suoi circondato, oltre se 'n viene </l>
     <l n="614">contra chi vendicar credea Rinaldo; </l>
     <l n="615">né, perché d'arme e di minaccie ei senta </l>
     <l n="616">fremito d'ogni intorno, il passo allenta. </l>
    </lg>
    <lg n="78">
     <l n="617">Ha la corazza indosso, e nobil veste </l>
     <l n="618">riccamente l'adorna oltra 'l costume. </l>
     <l n="619">Nudo è le mani e 'l volto, e di celeste </l>
     <l n="620">maestà vi risplende un novo lume: </l>
     <l n="621">scote l'aurato scettro, e sol con queste </l>
     <l n="622">arme acquetar quegli impeti presume. </l>
     <l n="623">Tal si mostra a coloro e tal ragiona, </l>
     <l n="624">né come d'uom mortal la voce suona: </l>
    </lg>
    <lg n="79">
     <l n="625">– Quali stolte minaccie e quale or odo </l>
     <l n="626">vano strepito d'arme? e chi il commove? </l>
     <l n="627">Così qui riverito e in questo modo </l>
     <l n="628">noto son io, dopo sì lunghe prove, </l>
     <l n="629">ch'ancor v'è chi sospetti e chi di frodo </l>
     <l n="630">Goffredo accusi? e chi l'accuse approve? </l>
     <l n="631">Forse aspettate ancor ch'a voi mi pieghi, </l>
     <l n="632">e ragioni v'adduca e porga preghi? </l>
    </lg>
    <lg n="80">
     <l n="633">Ah non sia ver che tanta indignitate </l>
     <l n="634">la terra piena del mio nome intenda. </l>
     <l n="635">Me questo scettro, me de l'onorate </l>
     <l n="636">opre mie la memoria e 'l ver difenda; </l>
     <l n="637">e per or la giustizia a la pietate </l>
     <l n="638">ceda, né sovra i rei la pena scenda. </l>
     <l n="639">A gli altri merti or questo error perdono, </l>
     <l n="640">ed al vostro Rinaldo anco vi dono. </l>
    </lg>
    <lg n="81">
     <l n="641">Co 'l sangue suo lavi il comun difetto </l>
     <l n="642">solo Argillan, di tante colpe autore, </l>
     <l n="643">che, mosso a leggierissimo sospetto, </l>
     <l n="644">sospinti gli altri ha nel medesmo errore. – </l>
     <l n="645">Lampi e folgori ardean nel regio aspetto, </l>
     <l n="646">mentre ei parlò, di maestà, d'onore; </l>
     <l n="647">tal ch'Argillano attonito e conquiso </l>
     <l n="648">teme (chi 'l crederia?) l'ira d'un viso. </l>
    </lg>
    <lg n="82">
     <l n="649">E 'l vulgo, ch'anzi irriverente, audace, </l>
     <l n="650">tutto fremer s'udia d'orgogli e d'onte, </l>
     <l n="651">e ch'ebbe al ferro, a l'aste ed a la face </l>
     <l n="652">che 'l furor ministrò, le man sì pronte, </l>
     <l n="653">non osa (e i detti alteri ascolta, e tace) </l>
     <l n="654">fra timor e vergogna alzar la fronte, </l>
     <l n="655">e sostien ch'Argillano, ancor che cinto </l>
     <l n="656">de l'arme lor, sia da' ministri avinto. </l>
    </lg>
    <lg n="83">
     <l n="657">Così leon, ch'anzi l'orribil coma </l>
     <l n="658">con muggito scotea superbo e fero, </l>
     <l n="659">se poi vede il maestro onde fu doma </l>
     <l n="660">la natia ferità del core altero, </l>
     <l n="661">può del giogo soffrir l'ignobil soma </l>
     <l n="662">e teme le minaccie e 'l duro impero, </l>
     <l n="663">né i gran velli, i gran denti e l'ugne c'hanno </l>
     <l n="664">tanta in sé forza, insuperbire il fanno. </l>
    </lg>
    <lg n="84">
     <l n="665">E' fama che fu visto in volto crudo </l>
     <l n="666">ed in atto feroce e minacciante </l>
     <l n="667">un alato guerrier tener lo scudo </l>
     <l n="668">de la difesa al pio Buglion davante, </l>
     <l n="669">e vibrar fulminando il ferro ignudo </l>
     <l n="670">che di sangue vedeasi ancor stillante: </l>
     <l n="671">sangue era forse di città, di regni, </l>
     <l n="672">che provocàr del Cielo i tardi sdegni. </l>
    </lg>
    <lg n="85">
     <l n="673">Così, cheto il tumulto, ognun depone </l>
     <l n="674">l'arme, e molti con l'arme il mal talento; </l>
     <l n="675">e ritorna Goffredo al padiglione, </l>
     <l n="676">a varie cose, a nove imprese intento, </l>
     <l n="677">ch'assalir la cittate egli dispone </l>
     <l n="678">pria che 'l secondo o 'l terzo dì sia spento; </l>
     <l n="679">e rivedendo va l'incise travi </l>
     <l n="680">già in machine conteste orrende e gravi. </l>
    </lg>
   </lg>
  </body>
 </text>
</TEI>