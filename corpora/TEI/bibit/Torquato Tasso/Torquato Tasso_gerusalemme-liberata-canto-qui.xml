<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Gerusalemme liberata - CANTO QUINDICESIMO</title>
    <author>Torquato Tasso</author>
   </titleStmt>
   <extent>
    <measure unit="stanza">66</measure>
    <measure unit="line">528</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_gerusalemme-liberata-canto-qui</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Gerusalemme liberata - CANTO QUINDICESIMO</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Gerusalemme liberata - CANTO QUINDICESIMO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già richiamava il bel nascente raggio </l>
     <l n="2">a l'opre ogni animal ch'in terra alberga, </l>
     <l n="3">quando venendo a i due guerrieri il saggio </l>
     <l n="4">portò il foglio e lo scudo e l'aurea verga. </l>
     <l n="5">– Accingetevi – disse – al gran viaggio </l>
     <l n="6">prima che 'l dì, che spunta, omai più s'erga. </l>
     <l n="7">Eccovi qui quanto ho promesso e quanto </l>
     <l n="8">può de la maga superar l'incanto. – </l>
    </lg>
    <lg n="2">
     <l n="9">Erano essi già sorti e l'arme intorno </l>
     <l n="10">a le robuste membra avean già messe, </l>
     <l n="11">onde per vie che non rischiara il giorno </l>
     <l n="12">tosto seguono il vecchio, e son l'istesse </l>
     <l n="13">vestigia ricalcate or nel ritorno </l>
     <l n="14">che furon prima nel venire impresse; </l>
     <l n="15">ma giunti al letto del suo fiume: – Amici, </l>
     <l n="16">io v'accommiato: – ei disse – ite felici. – </l>
    </lg>
    <lg n="3">
     <l n="17">Gli accoglie il rio ne l'alto seno, e l'onda </l>
     <l n="18">soavemente in su gli spinge e porta, </l>
     <l n="19">come suol inalzar leggiera fronda </l>
     <l n="20">la qual da violenza in giù fu torta, </l>
     <l n="21">e poi gli espon sovra la molle sponda. </l>
     <l n="22">Quinci miràr la già promessa scorta, </l>
     <l n="23">vider picciola nave e in poppa quella </l>
     <l n="24">che guidar li dovea fatal donzella. </l>
    </lg>
    <lg n="4">
     <l n="25">Crinita fronte essa dimostra, e ciglia </l>
     <l n="26">cortesi e favorevoli e tranquille; </l>
     <l n="27">e nel sembiante a gli angioli somiglia, </l>
     <l n="28">tanta luce ivi par ch'arda e sfaville. </l>
     <l n="29">La sua gonna or azzurra ed or vermiglia </l>
     <l n="30">diresti, e si colora in guise mille, </l>
     <l n="31">sì ch'uom sempre diversa a sé la vede </l>
     <l n="32">quantunque volte a riguardarla riede. </l>
    </lg>
    <lg n="5">
     <l n="33">Così piuma talor, che di gentile </l>
     <l n="34">amorosa colomba il collo cinge, </l>
     <l n="35">mai non si scorge a se stessa simile, </l>
     <l n="36">ma in diversi colori al sol si tinge. </l>
     <l n="37">Or d'accesi rubin sembra un monile, </l>
     <l n="38">or di verdi smeraldi il lume finge, </l>
     <l n="39">or insieme gli mesce, e varia e vaga </l>
     <l n="40">in cento modi i riguardanti appaga. </l>
    </lg>
    <lg n="6">
     <l n="41">– Entrate, – dice – o fortunati, in questa </l>
     <l n="42">nave ond'io l'ocean secura varco, </l>
     <l n="43">cui destro è ciascun vento, ogni tempesta </l>
     <l n="44">tranquilla, e lieve ogni gravoso incarco. </l>
     <l n="45">Per ministra e per duce or me vi appresta </l>
     <l n="46">il mio signor, del favor suo non parco. – </l>
     <l n="47">Così parlò la donna, e più vicino </l>
     <l n="48">fece poscia a la sponda il curvo pino. </l>
    </lg>
    <lg n="7">
     <l n="49">Come la nobil coppia ha in sé raccolta, </l>
     <l n="50">spinge la ripa e gli rallenta il morso, </l>
     <l n="51">ed avendo la vela a l'aure sciolta, </l>
     <l n="52">ella siede al governo e regge il corso. </l>
     <l n="53">Gonfio è il torrente sì ch'a questa volta </l>
     <l n="54">i navigli portar ben può su 'l dorso, </l>
     <l n="55">ma questo è sì leggier che 'l sosterrebbe </l>
     <l n="56">qual altro rio per novo umor men crebbe. </l>
    </lg>
    <lg n="8">
     <l n="57">Veloce sovra il natural costume </l>
     <l n="58">spingon la vela inverso il lido i venti: </l>
     <l n="59">biancheggian l'acque di canute spume, </l>
     <l n="60">e rotte dietro mormorar le senti. </l>
     <l n="61">Ecco giungono omai là dove il fiume </l>
     <l n="62">queta in letto maggior l'onde correnti, </l>
     <l n="63">e ne l'ampie voragini del mare </l>
     <l n="64">disperso o divien nulla o nulla appare. </l>
    </lg>
    <lg n="9">
     <l n="65">A pena ha tocco la mirabil nave </l>
     <l n="66">de la marina allor turbata il lembo, </l>
     <l n="67">che spariscon le nubi e cessa il grave </l>
     <l n="68">Noto che minacciava oscuro nembo: </l>
     <l n="69">spiana i monti de l'onde aura soave </l>
     <l n="70">e solo increscpa il bel ceruleo grembo, </l>
     <l n="71">e d'un dolce seren diffuso ride </l>
     <l n="72">il ciel, che sé più chiaro unqua non vide. </l>
    </lg>
    <lg n="10">
     <l n="73">Trascorse oltre Ascalona ed a mancina </l>
     <l n="74">andò la navicella invèr ponente, </l>
     <l n="75">e tosto a Gaza si trovò vicina </l>
     <l n="76">che fu porto di Gaza anticamente, </l>
     <l n="77">ma poi, crescendo de l'altrui ruina, </l>
     <l n="78">città divenne assai grande e possente; </l>
     <l n="79">ed eranvi le piaggie allor ripiene </l>
     <l n="80">quasi d'uomini sì come d'arene. </l>
    </lg>
    <lg n="11">
     <l n="81">Volgendo il guardo a terra i naviganti </l>
     <l n="82">scorgean di tende numero infinito: </l>
     <l n="83">miravan cavalier, miravan fanti </l>
     <l n="84">ire e tornar da la cittade al lito, </l>
     <l n="85">e da cameli onusti e da elefanti </l>
     <l n="86">l'arenoso sentier calpesto e trito; </l>
     <l n="87">poi del porto vedean ne' fondi cavi </l>
     <l n="88">sorte e legate a l'ancore le navi, </l>
    </lg>
    <lg n="12">
     <l n="89">altre spiegar le vele, e ne vedieno </l>
     <l n="90">altre i remi trattar veloci e snelle, </l>
     <l n="91">e da essi e da' rostri il molle seno </l>
     <l n="92">spumar percosso in queste parti e in quelle. </l>
     <l n="93">Disse la donna allor: – Benché ripieno </l>
     <l n="94">il lido e 'l mar sia de le genti felle, </l>
     <l n="95">non ha insieme però le schiere tutte </l>
     <l n="96">il potente tiranno anco ridutte. </l>
    </lg>
    <lg n="13">
     <l n="97">Sol dal regno d'Egitto e dal contorno </l>
     <l n="98">raccolte ha queste, or le lontane attende, </l>
     <l n="99">ché verso l'oriente e 'l mezzogiorno </l>
     <l n="100">il vasto imperio suo molto si stende. </l>
     <l n="101">Sì che sper'io che prima assai ritorno </l>
     <l n="102">fatto avrem noi che mova egli le tende: </l>
     <l n="103">egli o quel ch'in sua vece esser soprano </l>
     <l n="104">de l'essercito suo de' capitano. – </l>
    </lg>
    <lg n="14">
     <l n="105">Mentre ciò dice, come aquila sòle </l>
     <l n="106">tra gli altri augelli trapassar secura </l>
     <l n="107">e sorvolando ir tanto appresso il sole </l>
     <l n="108">che nulla vista più la raffigura, </l>
     <l n="109">così la nave sua sembra che vole </l>
     <l n="110">tra legno e legno, e non ha tema o cura </l>
     <l n="111">che vi sia chi l'arresti o chi la segua; </l>
     <l n="112">e da lor s'allontana e si dilegua. </l>
    </lg>
    <lg n="15">
     <l n="113">E 'n un momento incontra Raffia arriva, </l>
     <l n="114">città la qual in Siria appar primiera </l>
     <l n="115">a chi d'Egitto move; indi a la riva </l>
     <l n="116">sterilissima vien di Rinocera. </l>
     <l n="117">Non lunge un monte poi le si scopriva </l>
     <l n="118">che sporge sovra 'l mar la chioma altera </l>
     <l n="119">e i piè si lava ne l'instabil onde, </l>
     <l n="120">che l'ossa di Pompeo nel grembo asconde. </l>
    </lg>
    <lg n="16">
     <l n="121">Poi Damiata scopre, e come porte </l>
     <l n="122">al mar tributo di celesti umori </l>
     <l n="123">per sette il Nilo sue famose porte </l>
     <l n="124">e per cento altre ancor foci minori; </l>
     <l n="125">e naviga oltre la città dal forte </l>
     <l n="126">greco fondata a i greci abitatori, </l>
     <l n="127">ed oltra Faro, isola già che lunge </l>
     <l n="128">giacque dal lido, al lido or si congiunge. </l>
    </lg>
    <lg n="17">
     <l n="129">Rodi e Creta lontane inverso al polo </l>
     <l n="130">non scerne, e pur lungo Africa se 'n viene, </l>
     <l n="131">su 'l mar culta e ferace, a dentro solo </l>
     <l n="132">fertil di mostri e d'infeconde arene. </l>
     <l n="133">La Marmarica rade, e rade il suolo </l>
     <l n="134">dove cinque cittadi ebbe Cirene. </l>
     <l n="135">Qui Tolomitta e poi con l'onde chete </l>
     <l n="136">sorger si mira il fabuloso Lete. </l>
    </lg>
    <lg n="18">
     <l n="137">La maggior Sirte a' naviganti infesta, </l>
     <l n="138">trattasi in alto, invèr le piaggie lassa, </l>
     <l n="139">e 'l capo di Giudeca indietro resta, </l>
     <l n="140">e la foce di Magra indi trapassa. </l>
     <l n="141">Tripoli appar su 'l lido, e 'ncontra a questa </l>
     <l n="142">giace Malta fra l'onde occulta e bassa; </l>
     <l n="143">e poi riman con l'altre Sirti a tergo </l>
     <l n="144">Alzerbe, già de' Lotofagi albergo. </l>
    </lg>
    <lg n="19">
     <l n="145">Nel curvo lido poi Tunisi vede </l>
     <l n="146">che d'ambo i lati del suo golfo ha un monte: </l>
     <l n="147">Tunisi, ricca ed onorata sede </l>
     <l n="148">a par di quante n'ha Libia più conte. </l>
     <l n="149">A lui di costa la Sicilia siede, </l>
     <l n="150">ed il gran Lilibeo gli inalza a fronte. </l>
     <l n="151">Or quivi addita la donzella a i due </l>
     <l n="152">guerrieri il loco ove Cartagin fue. </l>
    </lg>
    <lg n="20">
     <l n="153">Giace l'alta Cartago: a pena i segni </l>
     <l n="154">de l'alte sue ruine il lido serba. </l>
     <l n="155">Muoiono le città, muoiono i regni, </l>
     <l n="156">copre i fasti e le pompe arena ed erba, </l>
     <l n="157">e l'uom d'esser mortal par che si sdegni: </l>
     <l n="158">oh nostra mente cupida e superba! </l>
     <l n="159">Giungon quinci a Biserta, e più lontano </l>
     <l n="160">han l'isola de' Sardi a l'altra mano. </l>
    </lg>
    <lg n="21">
     <l n="161">Trascorser poi le piaggie ove i Numidi </l>
     <l n="162">menàr già vita pastorale erranti. </l>
     <l n="163">Trovàr Bugia ed Algeri, infami nidi </l>
     <l n="164">di corsari, ed Oràn trovàr più inanti; </l>
     <l n="165">e costeggiàr di Tingitana i lidi, </l>
     <l n="166">nutrice di leoni e d'elefanti, </l>
     <l n="167">ch'or di Marocco è il regno, e quel di Fessa; </l>
     <l n="168">e varcàr la Granata incontro ad essa. </l>
    </lg>
    <lg n="22">
     <l n="169">Son già là dove il mar fra terra inonda </l>
     <l n="170">per via ch'esser d'Alcide opra si finse; </l>
     <l n="171">e forse è ver ch'una continua sponda </l>
     <l n="172">fosse, ch'alta ruina in due distinse. </l>
     <l n="173">Passovvi a forza l'oceano, e l'onda </l>
     <l n="174">Abila quinci e quindi Calpe spinse; </l>
     <l n="175">Spagna e Libia partio con foce angusta: </l>
     <l n="176">tanto mutar può lunga età vetusta! </l>
    </lg>
    <lg n="23">
     <l n="177">Quattro volte era apparso il sol ne l'orto </l>
     <l n="178">da che la nave si spiccò dal lito, </l>
     <l n="179">né mai (ch'uopo non fu) s'accolse in porto, </l>
     <l n="180">e tanto del camino ha già fornito. </l>
     <l n="181">Or entra ne lo stretto e passa il corto </l>
     <l n="182">varco, e s'ingolfa in pelago infinito. </l>
     <l n="183">Se 'l mar qui è tanto ove il terreno il serra, </l>
     <l n="184">che fia colà dov'egli ha in sen la terra? </l>
    </lg>
    <lg n="24">
     <l n="185">Più non si mostra omai tra gli alti flutti </l>
     <l n="186">la fertil Gade e l'altre due vicine. </l>
     <l n="187">Fuggite son le terre e i lidi tutti: </l>
     <l n="188">de l'onda il ciel, del ciel l'onda è confine. </l>
     <l n="189">Diceva Ubaldo allor: – Tu che condutti </l>
     <l n="190">n'hai, donna, in questo mar che non ha fine, </l>
     <l n="191">di' s'altri mai qui giunse, o se più inante </l>
     <l n="192">nel mondo ove corriamo have abitante. – </l>
    </lg>
    <lg n="25">
     <l n="193">Risponde: – Ercole, poi ch'uccisi i mostri </l>
     <l n="194">ebbe di Libia e del paese ispano, </l>
     <l n="195">e tutti scòrsi e vinti i lidi vostri, </l>
     <l n="196">non osò di tentar l'alto oceano: </l>
     <l n="197">segnò le mète, e 'n troppo brevi chiostri </l>
     <l n="198">l'ardir ristrinse de l'ingegno umano; </l>
     <l n="199">ma quei segni sprezzò ch'egli prescrisse, </l>
     <l n="200">di veder vago e di saper, Ulisse. </l>
    </lg>
    <lg n="26">
     <l n="201">Ei passò le Colonne, e per l'aperto </l>
     <l n="202">mare spiegò de' remi il volo audace; </l>
     <l n="203">ma non giovogli esser ne l'onde esperto, </l>
     <l n="204">perché inghiottillo l'ocean vorace, </l>
     <l n="205">e giacque co 'l suo corpo anco coperto </l>
     <l n="206">il suo gran caso, ch'or tra voi si tace. </l>
     <l n="207">S'altri vi fu da' venti a forza spinto, </l>
     <l n="208">o non tornovvi o vi rimase estinto; </l>
    </lg>
    <lg n="27">
     <l n="209">sì ch'ignoto è 'l gran mar che solchi: ignote </l>
     <l n="210">isole mille e mille regni asconde; </l>
     <l n="211">né già d'abitator le terre han vòte, </l>
     <l n="212">ma son come le vostre anco feconde: </l>
     <l n="213">son esse atte al produr, né steril pote </l>
     <l n="214">esser quella virtù che 'l sol n'infonde. – </l>
     <l n="215">Ripiglia Ubaldo allor: – Del mondo occulto, </l>
     <l n="216">dimmi quai sian le leggi e quale il culto. – </l>
    </lg>
    <lg n="28">
     <l n="217">Gli soggiunse colei: – Diverse bande </l>
     <l n="218">diversi han riti ed abiti e favelle: </l>
     <l n="219">altri adora le belve, altri la grande </l>
     <l n="220">comune madre, il sole altri e le stelle; </l>
     <l n="221">v'è chi d'abominevoli vivande </l>
     <l n="222">le mense ingombra scelerate e felle. </l>
     <l n="223">E 'n somma ognun che 'n qua da Calpe siede </l>
     <l n="224">barbaro è di costume, empio di fede. </l>
    </lg>
    <lg n="29">
     <l n="225">– Dunque – a lei replicava il cavaliero </l>
     <l n="226">– quel Dio che scese a illuminar le carte </l>
     <l n="227">vuol ogni raggio ricoprir del vero </l>
     <l n="228">a questa che del mondo è sì gran parte? </l>
     <l n="229">– No, – rispose ella – anzi la fé di Piero </l>
     <l n="230">fiavi introdotta ed ogni civil arte; </l>
     <l n="231">né già sempre sarà che la via lunga </l>
     <l n="232">questi da' vostri popoli disgiunga. </l>
    </lg>
    <lg n="30">
     <l n="233">Tempo verrà che fian d'Ercole i segni </l>
     <l n="234">favola vile a i naviganti industri, </l>
     <l n="235">e i mar riposti, or senza nome, e i regni </l>
     <l n="236">ignoti ancor tra voi saranno illustri. </l>
     <l n="237">Fia che 'l più ardito allor di tutti i legni </l>
     <l n="238">quanto circonda il mar circondi e lustri, </l>
     <l n="239">e la terra misuri, immensa mole, </l>
     <l n="240">vittorioso ed emulo del sole. </l>
    </lg>
    <lg n="31">
     <l n="241">Un uom de la Liguria avrà ardimento </l>
     <l n="242">a l'incognito corso esporsi in prima; </l>
     <l n="243">né 'l minaccievol fremito del vento, </l>
     <l n="244">né l'inospito mar, né 'l dubbio clima, </l>
     <l n="245">né s'altro di periglio o di spavento </l>
     <l n="246">più grave e formidabile or si stima, </l>
     <l n="247">faran che 'l generoso entro a i divieti </l>
     <l n="248">d'Abila angusti l'alta mente accheti. </l>
    </lg>
    <lg n="32">
     <l n="249">Tu spiegherai, Colombo, a un nuovo polo </l>
     <l n="250">lontane sì le fortunate antenne, </l>
     <l n="251">ch'a pena seguirà con gli occhi il volo </l>
     <l n="252">la fama c'ha mille occhi e mille penne. </l>
     <l n="253">Canti ella Alcide e Bacco, e di te solo </l>
     <l n="254">basti a i posteri tuoi ch'alquanto accenne, </l>
     <l n="255">ché quel poco darà lunga memoria </l>
     <l n="256">di poema dignissima e d'istoria. – </l>
    </lg>
    <lg n="33">
     <l n="257">Così disse ella; e per l'ondose strade </l>
     <l n="258">corre al ponente e piega al mezzogiorno, </l>
     <l n="259">e vede come incontra il sol giù cade </l>
     <l n="260">e come a tergo lor rinasce il giorno. </l>
     <l n="261">E quando a punto i raggi e le rugiade </l>
     <l n="262">la bella aurora seminava intorno, </l>
     <l n="263">lor s'offrì di lontano oscuro un monte </l>
     <l n="264">che tra le nubi nascondea la fronte. </l>
    </lg>
    <lg n="34">
     <l n="265">E 'l vedean poscia procedendo avante, </l>
     <l n="266">quando ogni nuvol già n'era rimosso, </l>
     <l n="267">a l'acute piramidi sembiante, </l>
     <l n="268">sottile invèr la cima e 'n mezzo grosso, </l>
     <l n="269">e mostrarsi talor così fumante </l>
     <l n="270">come quel che d'Encelado è su 'l dosso </l>
     <l n="271">che per propria natura il giorno fuma </l>
     <l n="272">e poi la notte il ciel di fiamme alluma. </l>
    </lg>
    <lg n="35">
     <l n="273">Ecco altre isole insieme, altre pendici </l>
     <l n="274">scoprian alfin, men erte ed elevate; </l>
     <l n="275">ed eran queste l'isole Felici, </l>
     <l n="276">così le nominò la prisca etate, </l>
     <l n="277">a cui tanto stimava i cieli amici </l>
     <l n="278">che credea volontarie e non arate </l>
     <l n="279">quivi produr le terre, e 'n più graditi </l>
     <l n="280">frutti non culte germogliar le viti. </l>
    </lg>
    <lg n="36">
     <l n="281">Qui non fallaci mai fiorir gli olivi </l>
     <l n="282">e 'l mèl dicea stillar da l'elci cave, </l>
     <l n="283">e scender giù da lor montagne i rivi </l>
     <l n="284">con acque dolci e mormorio soave, </l>
     <l n="285">e zefiri e rugiade i raggi estivi </l>
     <l n="286">temprarvi sì che nullo ardor v'è grave; </l>
     <l n="287">e qui gli elisi campi e le famose </l>
     <l n="288">stanze de le beate anime pose. </l>
    </lg>
    <lg n="37">
     <l n="289">A queste or vien la donna, ed: – Omai sète </l>
     <l n="290">al fin del corso – lor dicea – non lunge. </l>
     <l n="291">L'isole di Fortuna ora vedete, </l>
     <l n="292">di cui gran fama a voi ma incerta giunge. </l>
     <l n="293">Ben son elle feconde e vaghe e liete, </l>
     <l n="294">ma pur molto di falso al ver s'aggiunge. – </l>
     <l n="295">Così parlando, assai presso si fece </l>
     <l n="296">a quella che la prima è de le diece. </l>
    </lg>
    <lg n="38">
     <l n="297">Carlo incomincia allor: – Se ciò concede, </l>
     <l n="298">donna, quell'alta impresa ove ci guidi, </l>
     <l n="299">lasciami omai por ne la terra il piede </l>
     <l n="300">e veder questi inconosciuti lidi, </l>
     <l n="301">veder le genti e 'l culto di lor fede </l>
     <l n="302">e tutto quello ond'uom saggio m'invìdi, </l>
     <l n="303">quando mi gioverà narrar altrui </l>
     <l n="304">le novità vedute e dir: &lt;&lt;Io fui!&gt;&gt; – </l>
    </lg>
    <lg n="39">
     <l n="305">Gli risponde colei: – Ben degna invero </l>
     <l n="306">la domanda è di te, ma che poss'io, </l>
     <l n="307">s'egli osta inviolabile e severo </l>
     <l n="308">il decreto de' Cieli al bel desio? </l>
     <l n="309">ch'ancor vòlto non è lo spazio intero </l>
     <l n="310">ch'al grande scoprimento ha fisso Dio, </l>
     <l n="311">né lece a voi da l'ocean profondo </l>
     <l n="312">recar vera notizia al vostro mondo. </l>
    </lg>
    <lg n="40">
     <l n="313">A voi per grazia e sovra l'arte e l'uso </l>
     <l n="314">de' naviganti ir per quest'acque è dato, </l>
     <l n="315">e scender là dove è il guerrier rinchiuso </l>
     <l n="316">e ridurlo del mondo a l'altro lato. </l>
     <l n="317">Tanto vi basti, e l'aspirar più suso </l>
     <l n="318">superbir fòra e calcitrar co 'l fato. – </l>
     <l n="319">Qui tacque, e già parea più bassa farsi </l>
     <l n="320">l'isola prima e la seconda alzarsi. </l>
    </lg>
    <lg n="41">
     <l n="321">Ella mostrando gìa ch'a l'oriente </l>
     <l n="322">tutte con ordin lungo eran dirette, </l>
     <l n="323">e che largo è fra lor quasi egualmente </l>
     <l n="324">quello spazio di mar che si frammette. </l>
     <l n="325">Pònsi veder d'abitatrice gente </l>
     <l n="326">case e culture ed altri segni in sette; </l>
     <l n="327">tre deserte ne sono, e v'han le belve </l>
     <l n="328">securissima tana in monti e in selve. </l>
    </lg>
    <lg n="42">
     <l n="329">Luogo è in una de l'erme assai riposto, </l>
     <l n="330">ove si curva il lido e in fuori stende </l>
     <l n="331">due larghe corna, e fra lor tiene ascosto </l>
     <l n="332">un ampio sen, e porto un scoglio rende, </l>
     <l n="333">ch'a lui la fronte e 'l tergo a l'onda ha opposto </l>
     <l n="334">che vien da l'alto e la respinge e fende. </l>
     <l n="335">S'inalzan quinci e quindi, e torreggianti </l>
     <l n="336">fan due gran rupi segno a' naviganti. </l>
    </lg>
    <lg n="43">
     <l n="337">Tacciono sotto i mar securi in pace; </l>
     <l n="338">sovra ha di negre selve opaca scena, </l>
     <l n="339">e 'n mezzo d'esse una spelonca giace, </l>
     <l n="340">d'edera e d'ombre e di dolci acque amena. </l>
     <l n="341">Fune non lega qui, né co 'l tenace </l>
     <l n="342">morso le stanche navi ancora frena. </l>
     <l n="343">La donna in sì solinga e queta parte </l>
     <l n="344">entrava, e raccogliea le vele sparte. </l>
    </lg>
    <lg n="44">
     <l n="345">– Mirate – disse poi – quell'alta mole </l>
     <l n="346">ch'a quel gran monte in su la cima siede. </l>
     <l n="347">Quivi fra cibi ed ozio e scherzi e fole </l>
     <l n="348">torpe il campion de la cristiana fede. </l>
     <l n="349">Voi con la guida del nascente sole </l>
     <l n="350">su per quell'erto moverete il piede; </l>
     <l n="351">né vi gravi il tardar, però che fòra, </l>
     <l n="352">se non la matutina, infausta ogn'ora. </l>
    </lg>
    <lg n="45">
     <l n="353">Ben co 'l lume del dì ch'anco riluce </l>
     <l n="354">insino al monte andar per voi potrassi. – </l>
     <l n="355">Essi al congedo de la nobil duce </l>
     <l n="356">poser nel lido desiato i passi, </l>
     <l n="357">e ritrovàr la via ch'a lui conduce </l>
     <l n="358">agevol sì ch'i piè non ne fur lassi; </l>
     <l n="359">ma quando v'arrivàr, da l'oceano </l>
     <l n="360">era il carro di Febo anco lontano. </l>
    </lg>
    <lg n="46">
     <l n="361">Veggion che per dirupi e fra ruine </l>
     <l n="362">s'ascende a la sua cima alta e superba, </l>
     <l n="363">e ch'è fin là di nevi e di pruine </l>
     <l n="364">sparsa ogni strada: ivi ha poi fiori ed erba. </l>
     <l n="365">Presso al canuto mento il verde crine </l>
     <l n="366">frondeggia, e 'l ghiaccio fede a i gigli serba </l>
     <l n="367">ed a le rose tenere: cotanto </l>
     <l n="368">puote sovra natura arte d'incanto. </l>
    </lg>
    <lg n="47">
     <l n="369">I duo guerrier, in luogo ermo e selvaggio </l>
     <l n="370">chiuso d'ombre, fermàrsi a piè del monte; </l>
     <l n="371">e come il ciel rigò co 'l novo raggio </l>
     <l n="372">il sol, de l'aurea luce eterno fonte: </l>
     <l n="373">– Su su – gridaro entrambi, e 'l lor viaggio </l>
     <l n="374">ricominciàr con voglie ardite e pronte. </l>
     <l n="375">Ma esce non so donde, e s'attraversa </l>
     <l n="376">fèra serpendo orribile e diversa. </l>
    </lg>
    <lg n="48">
     <l n="377">Inalza d'oro squallido squamose </l>
     <l n="378">le creste e 'l capo, e gonfia il collo d'ira, </l>
     <l n="379">arde ne gli occhi, e le vie tutte ascose </l>
     <l n="380">tien sotto il ventre, e tòsco e fumo spira; </l>
     <l n="381">or rientra in se stessa, or le nodose </l>
     <l n="382">ruote distende, e sé dopo sé tira. </l>
     <l n="383">Tal s'appresenta a la solita guarda, </l>
     <l n="384">né però de' guerrieri i passi tarda. </l>
    </lg>
    <lg n="49">
     <l n="385">Già Carlo il ferro stringe e 'l serpe assale, </l>
     <l n="386">ma l'altro grida a lui: – Che fai? che tente? </l>
     <l n="387">per isforzo di man, con arme tale </l>
     <l n="388">vincer avisi il difensor serpente? – </l>
     <l n="389">Egli scote la verga aurea immortale </l>
     <l n="390">sì che la belva il sibilar ne sente, </l>
     <l n="391">e impaurita al suon, fuggendo ratta, </l>
     <l n="392">lascia quel varco libero e s'appiatta. </l>
    </lg>
    <lg n="50">
     <l n="393">Più suso alquanto il passo a lor contende </l>
     <l n="394">fero leon che rugge e torvo guata, </l>
     <l n="395">e i velli arrizza, e le caverne orrende </l>
     <l n="396">de la bocca vorace apre e dilata. </l>
     <l n="397">Si sferza con la coda e l'ire accende, </l>
     <l n="398">ma non è pria la verga a lui mostrata </l>
     <l n="399">ch'un secreto spavento al cor gli agghiaccia </l>
     <l n="400">l'ira e 'l nativo orgoglio, e 'n fuga il caccia. </l>
    </lg>
    <lg n="51">
     <l n="401">Segue la coppia il suo camin veloce, </l>
     <l n="402">ma formidabile oste han già davante </l>
     <l n="403">di guerrieri animai, vari di voce, </l>
     <l n="404">vari di moto, vari di sembiante. </l>
     <l n="405">Ciò che di mostruoso e di feroce </l>
     <l n="406">erra fra 'l Nilo e i termini d'Atlante </l>
     <l n="407">par qui tutto raccolto, e quante belve </l>
     <l n="408">l'Ercinia ha in sen, quante l'ircane selve. </l>
    </lg>
    <lg n="52">
     <l n="409">Ma pur sì fero essercito e sì grosso </l>
     <l n="410">non vien che lor respinga o che resista, </l>
     <l n="411">anzi (miracol novo) in fuga è mosso </l>
     <l n="412">da un picciol fischio e da una breve vista. </l>
     <l n="413">La coppia omai vittoriosa il dosso </l>
     <l n="414">de la montagna senza intoppo acquista, </l>
     <l n="415">se non se in quanto il gelido e l'alpino </l>
     <l n="416">de le rigide vie tarda il camino. </l>
    </lg>
    <lg n="53">
     <l n="417">Ma poi che già le nevi ebber varcate </l>
     <l n="418">e superato il discosceso e l'erto, </l>
     <l n="419">un bel tepido ciel di dolce state </l>
     <l n="420">trovaro, e 'l pian su 'l monte ampio ed aperto. </l>
     <l n="421">Aure fresche mai sempre ed odorate </l>
     <l n="422">vi spiran con tenor stabile e certo, </l>
     <l n="423">né i fiati lor, sì come altrove sòle, </l>
     <l n="424">sopisce o desta, ivi girando, il sole; </l>
    </lg>
    <lg n="54">
     <l n="425">né, come altrove suol, ghiacci ed ardori </l>
     <l n="426">nubi e sereni a quelle piaggie alterna, </l>
     <l n="427">ma il ciel di candidissimi splendori </l>
     <l n="428">sempre s'ammanta e non s'infiamma o verna, </l>
     <l n="429">e nudre a i prati l'erba, a l'erba i fiori, </l>
     <l n="430">a i fior l'odor, l'ombra a le piante eterna. </l>
     <l n="431">Siede su 'l lago e signoreggia intorno </l>
     <l n="432">i monti e i mari il bel palagio adorno. </l>
    </lg>
    <lg n="55">
     <l n="433">I cavalier per l'alta aspra salita </l>
     <l n="434">sentiansi alquanto affaticati e lassi, </l>
     <l n="435">onde ne gian per quella via fiorita </l>
     <l n="436">lenti or movendo or fermando i passi. </l>
     <l n="437">Quando ecco un fonte, che a bagnar gli invita </l>
     <l n="438">l'asciutte labbia, alto cader da' sassi </l>
     <l n="439">e da una larga vena, e con ben mille </l>
     <l n="440">zampilletti spruzzar l'erbe di stille. </l>
    </lg>
    <lg n="56">
     <l n="441">Ma tutta insieme poi tra verdi sponde </l>
     <l n="442">in profondo canal l'acqua s'aduna, </l>
     <l n="443">e sotto l'ombra di perpetue fronde </l>
     <l n="444">mormorando se 'n va gelida e bruna, </l>
     <l n="445">ma trasparente sì che non asconde </l>
     <l n="446">de l'imo letto suo vaghezza alcuna; </l>
     <l n="447">e sovra le sue rive alta s'estolle </l>
     <l n="448">l'erbetta, e vi fa seggio fresco e molle. </l>
    </lg>
    <lg n="57">
     <l n="449">– Ecco il fonte del riso, ed ecco il rio </l>
     <l n="450">che mortali perigli in sé contiene. </l>
     <l n="451">Or qui tener a fren nostro desio </l>
     <l n="452">ed esser cauti molto a noi conviene: </l>
     <l n="453">chiudiam l'orecchie al dolce canto e rio </l>
     <l n="454">di queste del piacer false sirene, </l>
     <l n="455">così n'andrem fin dove il fiume vago </l>
     <l n="456">si spande in maggior letto e forma un lago. – </l>
    </lg>
    <lg n="58">
     <l n="457">Quivi de' cibi preziosi e cara </l>
     <l n="458">apprestata è una mensa in su le rive, </l>
     <l n="459">e scherzando se 'n van per l'acqua chiara </l>
     <l n="460">due donzellette garrule e lascive, </l>
     <l n="461">ch'or si spruzzano il volto, or fanno a gara </l>
     <l n="462">chi prima a un segno destinato arrive. </l>
     <l n="463">Si tuffano talor, e 'l capo e 'l dorso </l>
     <l n="464">scoprono alfin dopo il celato corso. </l>
    </lg>
    <lg n="59">
     <l n="465">Mosser le natatrici ignude e belle </l>
     <l n="466">de' duo guerrieri alquanto i duri petti, </l>
     <l n="467">sì che fermàrsi a riguardarle; ed elle </l>
     <l n="468">seguian pur i loro giochi e i lor diletti. </l>
     <l n="469">Una intanto drizzossi, e le mammelle </l>
     <l n="470">e tutto ciò che più la vista alletti </l>
     <l n="471">mostrò, dal seno in suso, aperto al cielo; </l>
     <l n="472">e 'l lago a l'altre membra era un bel velo. </l>
    </lg>
    <lg n="60">
     <l n="473">Qual matutina stella esce de l'onde </l>
     <l n="474">rugiadosa e stillante, o come fuore </l>
     <l n="475">spuntò nascendo già da le feconde </l>
     <l n="476">spume de l'ocean la dea d'amore, </l>
     <l n="477">tal apparve costei, tal le sue bionde </l>
     <l n="478">chiome stillavan cristallino umore. </l>
     <l n="479">Poi girò gli occhi, e pur allor s'infinse </l>
     <l n="480">que' duo vedere e in sé tutta si strinse; </l>
    </lg>
    <lg n="61">
     <l n="481">e 'l crin, ch'in cima al capo avea raccolto </l>
     <l n="482">in un sol nodo, immantinente sciolse, </l>
     <l n="483">che lunghissimo in giù cadendo e folto </l>
     <l n="484">d'un aureo manto i molli avori involse. </l>
     <l n="485">Oh che vago spettacolo è lor tolto! </l>
     <l n="486">ma non men vago fu chi loro il tolse. </l>
     <l n="487">Così da l'acque e da' capelli ascosa </l>
     <l n="488">a lor si volse lieta e vergognosa. </l>
    </lg>
    <lg n="62">
     <l n="489">Rideva insieme e insieme ella arrossia, </l>
     <l n="490">ed era nel rossor più bello il riso </l>
     <l n="491">e nel riso il rossor che le copria </l>
     <l n="492">insino al mento il delicato viso. </l>
     <l n="493">Mosse la voce poi sì dolce e pia </l>
     <l n="494">che fòra ciascun altro indi conquiso: </l>
     <l n="495">– Oh fortunati peregrin, cui lice </l>
     <l n="496">giungere in questa sede alma e felice! </l>
    </lg>
    <lg n="63">
     <l n="497">Questo è il porto del mondo; e qui è il ristoro </l>
     <l n="498">de le sue noie, e quel piacer si sente </l>
     <l n="499">che già sentì ne' secoli de l'oro </l>
     <l n="500">l'antica e senza fren libera gente. </l>
     <l n="501">L'arme, che sin a qui d'uopo vi foro, </l>
     <l n="502">potete omai depor securamente </l>
     <l n="503">e sacrarle in quest'ombra a la quiete, </l>
     <l n="504">ché guerrier qui solo d'Amor sarete, </l>
    </lg>
    <lg n="64">
     <l n="505">e dolce campo di battaglia il letto </l>
     <l n="506">fiavi e l'erbetta morbida de' prati. </l>
     <l n="507">Noi menarenvi anzi il regale aspetto </l>
     <l n="508">di lei che qui fa i servi suoi beati, </l>
     <l n="509">che v'accorrà nel bel numero eletto </l>
     <l n="510">di quei ch'a le sue gioie ha destinati. </l>
     <l n="511">Ma pria la polve in queste acque deporre </l>
     <l n="512">vi piaccia, e 'l cibo a quella mensa tòrre. – </l>
    </lg>
    <lg n="65">
     <l n="513">L'una disse così, l'altra concorde </l>
     <l n="514">l'invito accompagnò d'atti e di sguardi, </l>
     <l n="515">sì come al suon de le canore corde </l>
     <l n="516">s'accompagnano i passi or presti or tardi. </l>
     <l n="517">Ma i cavalieri hanno indurate e sorde </l>
     <l n="518">l'alme a que' vezzi perfidi e bugiardi, </l>
     <l n="519">e 'l lusinghiero aspetto e 'l parlar dolce </l>
     <l n="520">di fuor s'aggira e solo i senso molce. </l>
    </lg>
    <lg n="66">
     <l n="521">E se di tal dolcezza entro trasfusa </l>
     <l n="522">parte penètra onde il desio germoglie, </l>
     <l n="523">tosto ragion ne l'arme sue rinchiusa </l>
     <l n="524">sterpa e riseca le nascenti voglie. </l>
     <l n="525">L'una coppia riman vinta e delusa, </l>
     <l n="526">l'altra se 'n va, né pur congedo toglie. </l>
     <l n="527">Essi entràr nel palagio, esse ne l'acque </l>
     <l n="528">tuffàrsi: la repulsa a lor sì spiacque. </l>
    </lg>
   </lg>
  </body>
 </text>
</TEI>