<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rinaldo - Canto nono</title>
    <author>Torquato Tasso</author>
   </titleStmt>
   <extent>
    <measure unit="stanza">92</measure>
    <measure unit="line">736</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_rinaldo-canto-nono</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rinaldo - Canto nono</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rinaldo - Canto nono</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Tonda due volte avea la faccia adorna</l>
     <l n="2">mostrata a noi la dea che nacque in Delo,</l>
     <l n="3">ed altretante con l'argentee corna</l>
     <l n="4">era apparita men lucente in cielo;</l>
     <l n="5">duo segni scorsi avea colui ch'aggiorna</l>
     <l n="6">il mondo, indi sgombrando il fosco velo,</l>
     <l n="7">da che Florindo e 'l gran figliuol d'Amone</l>
     <l n="8">uccisero i guerrier del padiglione;</l>
    </lg>
    <lg n="2">
     <l n="9">quando in un vago piano, ove da colte</l>
     <l n="10">piante scendea l'ombra soave e grata,</l>
     <l n="11">ritrovar vaghe dame in schiera accolte,</l>
     <l n="12">che tenean di guerrier scorta onorata.</l>
     <l n="13">Molte eran le donzelle, poi di molte</l>
     <l n="14">rare eccellenze era ciascuna ornata,</l>
     <l n="15">e degli abiti l'arte e la ricchezza</l>
     <l n="16">congiunta aveano a la natia bellezza.</l>
    </lg>
    <lg n="3">
     <l n="17">Una però così tra tutte loro</l>
     <l n="18">come Diana infra le ninfe splende,</l>
     <l n="19">qual volta in care danze il vago coro</l>
     <l n="20">guida e per Cinto il passo altera stende,</l>
     <l n="21">che spiega a l'aure liete i bei crin d'oro,</l>
     <l n="22">e la faretra agli omeri sospende:</l>
     <l n="23">Latona intanto un tacito dolzore</l>
     <l n="24">correr si sente per le vene al core.</l>
    </lg>
    <lg n="4">
     <l n="25">Come da lunge in sì superbo aspetto</l>
     <l n="26">apparir costei vede i duo baroni,</l>
     <l n="27">che ben ciascun d'esser guerrier perfetto</l>
     <l n="28">sembra, e cui rado alcun si paragoni,</l>
     <l n="29">mandagli ambo a pregar per un valletto</l>
     <l n="30">che si voglian provar co' suoi campioni,</l>
     <l n="31">perch'ella veder brama a chiara giostra</l>
     <l n="32">s'è 'l lor valor qual la sembianza mostra.</l>
    </lg>
    <lg n="5">
     <l n="33">Vanne il valletto u' la donzella il manda,</l>
     <l n="34">e l'imbasciata ai duo guerrieri espone.</l>
     <l n="35">Gli dà grata risposta e gli dimanda</l>
     <l n="36">chi sia la dama il buon figliuol d'Amone.</l>
     <l n="37">E quegli allora: — A noi costei commanda</l>
     <l n="38">ed a la Media freno e leggi impone:</l>
     <l n="39">Floriana si noma, e sin ad ora</l>
     <l n="40">marital nodo non la stringe ancora. —</l>
    </lg>
    <lg n="6">
     <l n="41">Ciò detto, a la regina egli rapporta</l>
     <l n="42">che i duo baron son di giostrar contenti.</l>
     <l n="43">La dama allora i suoi guerrieri esorta,</l>
     <l n="44">e desta in lor brame di gloria ardenti</l>
     <l n="45">con dolci detti e con maniera accorta,</l>
     <l n="46">ch'al cor son caldi stimoli pungenti:</l>
     <l n="47">tal ch'a gara onorata ognun di questi</l>
     <l n="48">primo esser tenta che la lancia arresti.</l>
    </lg>
    <lg n="7">
     <l n="49">Galasso il poderoso e 'l destro Irnante</l>
     <l n="50">si mosser prima al fin di questa parte,</l>
     <l n="51">ma tosto rivoltaro al ciel le piante</l>
     <l n="52">per man de' duo stranier più cari a Marte.</l>
     <l n="53">Dopo costoro Albernio ed Odrimante,</l>
     <l n="54">venuti onde le piagge il Tigre parte,</l>
     <l n="55">stampar la terra con le spalle: e colto</l>
     <l n="56">fu sotto 'l petto quel, questi nel volto.</l>
    </lg>
    <lg n="8">
     <l n="57">Eran quivi fra gli altri Argo ed Androglio,</l>
     <l n="58">compagni in guerreggiar d'alta possanza,</l>
     <l n="59">ma d'alterezza tal, di tanto orgoglio,</l>
     <l n="60">ch'assai cedea la forza all'arroganza.</l>
     <l n="61">Questi avean ne lo scudo orrido scoglio</l>
     <l n="62">che frange l'onde e sovra 'l mare avanza,</l>
     <l n="63">intorno a cui scritto era in auree note</l>
     <l n="64">un cotal motto, “Rompe chi il percote”;</l>
    </lg>
    <lg n="9">
     <l n="65">volendo indi inferir che 'l lor valore</l>
     <l n="66">ad ogni incontro fier saldo restava,</l>
     <l n="67">e che, più ch'al ferito, al feritore</l>
     <l n="68">de la percossa il danno al fin tornava.</l>
     <l n="69">Ahi! qual superbo, ahi! qual fallace errore</l>
     <l n="70">il lume di ragion loro adombrava,</l>
     <l n="71">ché, vinti or da Florindo e da Rinaldo,</l>
     <l n="72">debil pianta sembrar, non scoglio saldo.</l>
    </lg>
    <lg n="10">
     <l n="73">Lucindo e Floridan, duo cavalieri</l>
     <l n="74">per giovenil bellezza a dame grati,</l>
     <l n="75">insieme furon poi dagli stranieri</l>
     <l n="76">lunge da' lor cavalli al pian gettati;</l>
     <l n="77">e lor fêr compagnia molti guerrieri,</l>
     <l n="78">de la corte i più degni e più pregiati,</l>
     <l n="79">onde sol degli estrani ogni donzella</l>
     <l n="80">con meraviglia e con onor favella.</l>
    </lg>
    <lg n="11">
     <l n="81">Ma sovra tutti la gentil regina</l>
     <l n="82">è d'ammirarli e d'onorarli vaga:</l>
     <l n="83">ogni cosa ch'è in lor le par divina,</l>
     <l n="84">e 'n tutto pienamente ella s'appaga.</l>
     <l n="85">Pur a Rinaldo più l'affetto inchina,</l>
     <l n="86">di quel ch'avenir dee quasi presaga,</l>
     <l n="87">e più le sembra del compagno destro,</l>
     <l n="88">più forte ed in ferir meglior maestro.</l>
    </lg>
    <lg n="12">
     <l n="89">Come uom cui già novella febre algente</l>
     <l n="90">deggia assaltar tra breve spazio d'ora,</l>
     <l n="91">un lieve freddo non continuo sente</l>
     <l n="92">scorrersi per le membra ad ora ad ora:</l>
     <l n="93">così costei ne l'alma e ne la mente</l>
     <l n="94">prova de l'amor nuovo, ignoto ancora,</l>
     <l n="95">i leggieri principii, i primi affetti,</l>
     <l n="96">ch'oprano a volta in lei diversi effetti.</l>
    </lg>
    <lg n="13">
     <l n="97">Ella, e non bene la cagion n'intende,</l>
     <l n="98">d'ogni bel colpo suo lieta diviene,</l>
     <l n="99">e se tal volta alcun lui punto offende,</l>
     <l n="100">il sangue se l'aggiaccia entro le vene:</l>
     <l n="101">sempre nove bellezze in lui comprende,</l>
     <l n="102">sempre più fisso in lui lo sguardo tiene,</l>
     <l n="103">e sol brama veder se corrisponde</l>
     <l n="104">a quel ch'appar, quel che l'elmetto asconde.</l>
    </lg>
    <lg n="14">
     <l n="105">Ma diè Fortuna al suo desire effetto,</l>
     <l n="106">ché l'ultimo guerrier che al pian conquiso</l>
     <l n="107">cadde, a Rinaldo fe' sbalzar l'elmetto,</l>
     <l n="108">rompendo i ferrei lacci a l'improviso.</l>
     <l n="109">Al sùbito apparir del vago aspetto</l>
     <l n="110">parve che le s'aprisse il Paradiso,</l>
     <l n="111">e vide entro lo spazio d'un sol volto</l>
     <l n="112">quanto in mill'altri è di beltà raccolto.</l>
    </lg>
    <lg n="15">
     <l n="113">Sembrava a lei ch'Amor quivi spiegato</l>
     <l n="114">tutte le sue vittrici insegne avesse,</l>
     <l n="115">e quale in carro suol di palme ornato</l>
     <l n="116">trionfator alter lieto sedesse;</l>
     <l n="117">pareale ancor che nel suo manco lato</l>
     <l n="118">tutte l'auree quadrella indi spendesse,</l>
     <l n="119">e l'annodasse al collo un forte laccio,</l>
     <l n="120">grave insolito sì, ma caro impaccio.</l>
    </lg>
    <lg n="16">
     <l n="121">Bionda chioma, neri occhi e nere ciglia,</l>
     <l n="122">lucidi e vivi quelli e queste arcate,</l>
     <l n="123">fronte ben larga adorna a meraviglia</l>
     <l n="124">d'alterezza viril, di maiestate;</l>
     <l n="125">guancia leggiadra in un bianca e vermiglia,</l>
     <l n="126">piume nascenti allor crespe ed aurate,</l>
     <l n="127">naso aquilin, de' regi segno altero,</l>
     <l n="128">traggon tutti in stupor del cavaliero:</l>
    </lg>
    <lg n="17">
     <l n="129">oltre ciò larghe spalle ed ampio petto,</l>
     <l n="130">braccia lunghe, snodate e muscolose,</l>
     <l n="131">ventre piano, traverso, ai fianchi stretto,</l>
     <l n="132">gambe diritte ed agili e nerbose,</l>
     <l n="133">mobil vivacità ch'in giovinetto</l>
     <l n="134">grazia aggiunge e decoro a l'altre cose,</l>
     <l n="135">grata fierezza, altero portamento,</l>
     <l n="136">unite con mirabil tempramento.</l>
    </lg>
    <lg n="18">
     <l n="137">Qual meraviglia è poi se la regina,</l>
     <l n="138">in cui brame gentil sol trovan loco,</l>
     <l n="139">già fatta omai d'Amor preda e rapina,</l>
     <l n="140">esca diviene di sì nobil foco?</l>
     <l n="141">Sent'ella farsi il cor nuova fucina,</l>
     <l n="142">e crescervi la fiamma a poco a poco;</l>
     <l n="143">pur come sia del suo mal propio vaga,</l>
     <l n="144">d'arder più sempre e di languir s'appaga.</l>
    </lg>
    <lg n="19">
     <l n="145">Non può soffrir la giovinetta amante</l>
     <l n="146">ch'indi il suo caro ben faccia partita;</l>
     <l n="147">ma con benigno e placido sembiante</l>
     <l n="148">a seco rimaner ambo gli invita.</l>
     <l n="149">Preghiere aggiunse poi sì calde e tante</l>
     <l n="150">ch'ella, da loro al fin pur obbedita,</l>
     <l n="151">s'invia ver' la citate, e per lo freno</l>
     <l n="152">gli conduce Rinaldo il palafreno.</l>
    </lg>
    <lg n="20">
     <l n="153">Il palagio real fra tanto adorno</l>
     <l n="154">con magnifica pompa a pien si rende:</l>
     <l n="155">chi razzi aurati per le mura intorno</l>
     <l n="156">a l'eburnee cornici alto sospende;</l>
     <l n="157">chi bei tapeti, che potriano scorno</l>
     <l n="158">far a tutt'altri per le soglie stende;</l>
     <l n="159">chi loca al lume suo dipinti quadri,</l>
     <l n="160">vivi ritratti degli estinti padri.</l>
    </lg>
    <lg n="21">
     <l n="161">La mense altri apparecchia, e i bianchi lini</l>
     <l n="162">stesi per lungo poi vi mette sopra;</l>
     <l n="163">vi mette vasi preciosi e fini,</l>
     <l n="164">ma varii di materia e varii d'opra,</l>
     <l n="165">ove dei re di Media i pellegrini</l>
     <l n="166">fatti, perché atro oblio lor non ricopra,</l>
     <l n="167">veggonsi impressi in puro argento ed oro</l>
     <l n="168">con ordin lungo e con sottil lavoro.</l>
    </lg>
    <lg n="22">
     <l n="169">Giunta al tetto real, di sella tolta</l>
     <l n="170">fu la regina dal figliuol d'Amone,</l>
     <l n="171">e fu per troppa gioia al core avolta</l>
     <l n="172">sorgiunta ancor da nova passione,</l>
     <l n="173">quasi allor se n'uscio l'alma disciolta</l>
     <l n="174">da la terrestre sua bella prigione;</l>
     <l n="175">ma qual più dolce e più soave morte</l>
     <l n="176">le potea dar benigno cielo in sorte?</l>
    </lg>
    <lg n="23">
     <l n="177">Floriana ad ognor cortese stile</l>
     <l n="178">usava di serbar con gli stranieri,</l>
     <l n="179">ma più che mai cortese e più gentile</l>
     <l n="180">or si dimostra ad ambo i cavalieri.</l>
     <l n="181">Amor il fa che, s'è 'l cor basso e vile,</l>
     <l n="182">desta in lui nobil brame, alti pensieri;</l>
     <l n="183">ma s'è regio e sovran, via più l'accende</l>
     <l n="184">a virtù vera, e più pregiato il rende.</l>
    </lg>
    <lg n="24">
     <l n="185">L'istesso fanno i suoi baroni ancora,</l>
     <l n="186">né sembra d'onorargli alcun restio,</l>
     <l n="187">perciò che il lor voler dipende ognora</l>
     <l n="188">da quel di lei, come da fonte rio.</l>
     <l n="189">Ma venut'era omai la solita ora</l>
     <l n="190">che ne conduce natural desio</l>
     <l n="191">a ristorar con cibi il corpo stanco,</l>
     <l n="192">perché al lungo digiun non venga manco.</l>
    </lg>
    <lg n="25">
     <l n="193">S'assidono a le mense, e Floriana</l>
     <l n="194">ponsi a l'incontro il suo gradito amante;</l>
     <l n="195">e come suol nocchier la tramontana,</l>
     <l n="196">mira i begli occhi e 'l dolce almo sembiante,</l>
     <l n="197">e d'un'esca d'amor fallace e vana</l>
     <l n="198">pasce la mente afflitta e l'alma errante:</l>
     <l n="199">il corpo no, ch'ov'è un maggior desire,</l>
     <l n="200">l'altro minor non fassi allor sentire.</l>
    </lg>
    <lg n="26">
     <l n="201">Museo fra tanto al suon de l'aurea cetra</l>
     <l n="202">scioglie la dotta lingua in dolci accenti,</l>
     <l n="203">e, col favor ch'egli da Febo impetra</l>
     <l n="204">dona principio ai musici concenti,</l>
     <l n="205">soave sì ch'un cor d'orsa e di pietra</l>
     <l n="206">avria commosso e raffrenato i venti,</l>
     <l n="207">allor che 'l sasso cavo Eolo disserra,</l>
     <l n="208">e desta l'ira in lor, gli accende a guerra.</l>
    </lg>
    <lg n="27">
     <l n="209">Canta egli come da la massa informe</l>
     <l n="210">trasse Natura il seme de le cose,</l>
     <l n="211">e come in vaghe e ben composte forme</l>
     <l n="212">il mondo qual veggiam tutto dispose,</l>
     <l n="213">dando perpetue leggi e certe norme</l>
     <l n="214">a fuoco, ad aria, a terra, ad acque ondose,</l>
     <l n="215">in un giungendo con discorde pace</l>
     <l n="216">quanto appar fuori, e quanto ascosto giace.</l>
    </lg>
    <lg n="28">
     <l n="217">Segue ch'essendo ormai l'età de l'oro,</l>
     <l n="218">de l'argento e del rame ite in disparte,</l>
     <l n="219">per dar Giove a' mortal giusto martoro</l>
     <l n="220">fe' sommerger la terra in ogni parte;</l>
     <l n="221">e che da Pirra e dal consorte foro</l>
     <l n="222">le fatal pietre dopo 'l tergo sparte,</l>
     <l n="223">onde il genere uman fu ricovrato,</l>
     <l n="224">stuol duro, a le fatiche avezzo e nato.</l>
    </lg>
    <lg n="29">
     <l n="225">Né tacque le tue fiamme, o biondo dio,</l>
     <l n="226">né le piaghe ch'Amor ti fe' profonde,</l>
     <l n="227">e qual cangiò lungo il paterno rio</l>
     <l n="228">Dafne le braccia, e i crin in rami e 'n fronde;</l>
     <l n="229">come in giuvenca poi fu convers'Io,</l>
     <l n="230">come giunse del Nilo a l'alte sponde;</l>
     <l n="231">d'Argo non meno e di Siringa disse</l>
     <l n="232">l'aspra sorte che loro il ciel prescrisse.</l>
    </lg>
    <lg n="30">
     <l n="233">Tai cose ancor, ma con più dolce canto,</l>
     <l n="234">ho già, Veniero, a te spiegar sentito,</l>
     <l n="235">e visto uscir del salso fondo intanto</l>
     <l n="236">i marin pesci ed ingombrare il lito;</l>
     <l n="237">e, quasi astretti da ben forte incanto,</l>
     <l n="238">i varii augei per appagar l'udito</l>
     <l n="239">ne l'impeto maggior frenare il volo,</l>
     <l n="240">e fermartisi intorno a stuolo a stuolo.</l>
    </lg>
    <lg n="31">
     <l n="241">Trae, già cenato, de la notte l'ore</l>
     <l n="242">Floriana in parlar vario e giocondo;</l>
     <l n="243">e non men per l'orecchie il lungo amore</l>
     <l n="244">bee che per gli occhi, e 'l manda al cor profondo.</l>
     <l n="245">Molte cose or di Carlo, or del valore</l>
     <l n="246">chiede d'Orlando, sì famoso al mondo;</l>
     <l n="247">de' propi fatti suoi chiede non meno,</l>
     <l n="248">ch'ei l'esser suo l'avea già detto a pieno.</l>
    </lg>
    <lg n="32">
     <l n="249">Dolce lo prega: — Deh, se non vi pesa,</l>
     <l n="250">ditemi quel ch'ancor fanciullo essendo</l>
     <l n="251">fêsti di vostra madre a la difesa,</l>
     <l n="252">l'onor quasi perduto a lei rendendo;</l>
     <l n="253">io già sentii parlar di questa impresa,</l>
     <l n="254">se pur con la memoria al ver m'apprendo,</l>
     <l n="255">anzi il mio genitor, da un cavaliero</l>
     <l n="256">ch'allor tornava a noi dal franco impero. —</l>
    </lg>
    <lg n="33">
     <l n="257">Rinaldo a lei: — Benché non punto sia</l>
     <l n="258">di sì degni uditor degno il soggetto,</l>
     <l n="259">per me narrato il tutto ora vi fia,</l>
     <l n="260">poiché sono a ciò far da voi costretto.</l>
     <l n="261">A la mia volontade, a l'età mia</l>
     <l n="262">risguardo aggiate voi, non a l'effetto:</l>
     <l n="263">ch'assai picciolo fu, ma pur allora</l>
     <l n="264">scorsi i tre lustri io non aveva ancora.</l>
    </lg>
    <lg n="34">
     <l n="265">Ginamo di Baiona il Maganzese</l>
     <l n="266">già fu rival del mio parente Amone,</l>
     <l n="267">ch'ambo avean l'alme per Beatrice accese</l>
     <l n="268">allor che l'uno e l'altro era garzone.</l>
     <l n="269">Costor dopo diverse altre contese</l>
     <l n="270">vennero insieme a singolar tenzone,</l>
     <l n="271">dove Ginamo, da vil tema spinto,</l>
     <l n="272">cesse ad Amon l'amata e diessi vinto.</l>
    </lg>
    <lg n="35">
     <l n="273">Ma l'odio contro Amon serbò rinchiuso</l>
     <l n="274">sempre, che al cor gli fu continuo tarlo,</l>
     <l n="275">e, com'è di sua stirpe invecchiato uso,</l>
     <l n="276">cercò di vita a tradimento trarlo:</l>
     <l n="277">pur sempre il suo desir restò deluso.</l>
     <l n="278">Al fin dopo gran tempo il magno Carlo</l>
     <l n="279">nel suo natal corte bandita tenne,</l>
     <l n="280">facendo alcuni dì festa solenne.</l>
    </lg>
    <lg n="36">
     <l n="281">Il re mirando la fiorita corte,</l>
     <l n="282">un dì ch'a caso a mensa ritrovosse,</l>
     <l n="283">a nova voglia aprio del cor le porte;</l>
     <l n="284">indi così ver' gli altri a parlar mosse:</l>
     <l n="285">“O de' miei fidi schiera invitta e forte,</l>
     <l n="286">arme e sostegni miei, mie guarde e posse,</l>
     <l n="287">vorrei ch'alcun di voi qui si vantasse</l>
     <l n="288">d'alcuna cosa ch'a mio pro tornasse.”</l>
    </lg>
    <lg n="37">
     <l n="289">Ciascun di quei baroni allor si diede</l>
     <l n="290">un vanto, altri superbo, altri modesto.</l>
     <l n="291">Sorse il mio genitor fra quelli in piede</l>
     <l n="292">per sé vantare, e 'l vanto suo fu questo,</l>
     <l n="293">d'aver tre figli in cui di già si vede</l>
     <l n="294">nobile spirto a fatti eroici desto,</l>
     <l n="295">che fian sempre con lui fida difesa</l>
     <l n="296">del franco Impero e de la santa Chiesa.</l>
    </lg>
    <lg n="38">
     <l n="297">Fu di mio padre il vanto a Carlo grato,</l>
     <l n="298">e bene a tutti il fe' palese e piano,</l>
     <l n="299">ch'il vaso ov'era el sol di bere usato</l>
     <l n="300">porse cortese a lui di propria mano.</l>
     <l n="301">Da quest'atto sentissi il cor piagato</l>
     <l n="302">profondamente il reo cugin di Gano,</l>
     <l n="303">Ginamo, ch'in mal far seco concorse,</l>
     <l n="304">ch'allor, sendo presente, il tutto scorse.</l>
    </lg>
    <lg n="39">
     <l n="305">Non può soffrir l'iniquo e fraudolente</l>
     <l n="306">ch'ad Amon più ch'a lui si faccia onore,</l>
     <l n="307">tal che più cresce e più diviene ardente</l>
     <l n="308">per novell'esca il vecchio odio e 'l rancore;</l>
     <l n="309">e gli è tanto accecata al fin la mente,</l>
     <l n="310">voler di Dio, da l'ira e dal furore,</l>
     <l n="311">che con maligno sùbito consiglio</l>
     <l n="312">così parla ad Amon, turbato il ciglio:</l>
    </lg>
    <lg n="40">
     <l n="313">“Amon, non vo' ch'altero e glorioso</l>
     <l n="314">tu ne vada di quel che non è tuo:</l>
     <l n="315">sappi che sempre al mio voler bramoso</l>
     <l n="316">ebbe Beatrice ancor conforme il suo,</l>
     <l n="317">e diemmo spesso effetto di nascoso</l>
     <l n="318">a quel ch'era il voler d'ambo noi duo,</l>
     <l n="319">sì ch'inde nacquer poi quei tre garzoni</l>
     <l n="320">che miei sono; e tua moglie or mi perdoni.</l>
    </lg>
    <lg n="41">
     <l n="321">Perdoni a me se t'ho la cosa aperta</l>
     <l n="322">e di quanto è tra noi narrato il tutto,</l>
     <l n="323">e tu perdona a lei, che ben lo merta,</l>
     <l n="324">poiché n'è nato così nobil frutto.</l>
     <l n="325">E s'unque hai la d'amor possanza esperta,</l>
     <l n="326">sai ch'a tai falli a forza è l'uom condutto.</l>
     <l n="327">Ti prego ancor ch'a me tu renda i miei</l>
     <l n="328">figli, ché loro omai nutrir non déi.</l>
    </lg>
    <lg n="42">
     <l n="329">E se non che sin qui m'ha ritenuto</l>
     <l n="330">di non turbar altrui giusta cagione,</l>
     <l n="331">tu da me stesso avresti ciò saputo</l>
     <l n="332">già molto prima in altra occasione.</l>
     <l n="333">Pur or, più d'ogni cosa, ha in me potuto</l>
     <l n="334">paterno affetto e degna ambizione.”</l>
     <l n="335">Così disse egli, e 'l suo dir molto spiacque</l>
     <l n="336">al saggio re, che non però si tacque.</l>
    </lg>
    <lg n="43">
     <l n="337">Ma più ch'ad altro penetrar ne l'imo</l>
     <l n="338">petto queste parole al padre mio;</l>
     <l n="339">pur gli rispose irato: “Io falso estimo</l>
     <l n="340">quanto tu dici, e te malvagio e rio.</l>
     <l n="341">Né questo, o conte, è 'l tradimento primo</l>
     <l n="342">ch'uscir da Maganzesi ho vedut'io,</l>
     <l n="343">ed ad oltranza, quando più t'aggrada,</l>
     <l n="344">ciò ti vo' mantener con questa spada.”</l>
    </lg>
    <lg n="44">
     <l n="345">“Ah!, rispose colui, l'uom saggio deve</l>
     <l n="346">ogni cosa tentar prima che l'arme;</l>
     <l n="347">e chi non serva ciò, più stolto e lieve,</l>
     <l n="348">né credo errar, che coraggioso parme.</l>
     <l n="349">Io, benché a te serà noioso e greve,</l>
     <l n="350">già non vo' rimaner di discolparme,</l>
     <l n="351">e dimostrar che son leale e vero,</l>
     <l n="352">qual conviensi a mio pari, a cavaliero.”</l>
    </lg>
    <lg n="45">
     <l n="353">Così disse, e mostrò poscia al cospetto</l>
     <l n="354">di tutti quei baron due ricche anella</l>
     <l n="355">ch'avea fatto a Beatrice, ad altro effetto,</l>
     <l n="356">credo, involar per una sua donzella.</l>
     <l n="357">Indi, stendendo quei, con lieto aspetto</l>
     <l n="358">guarda il mio genitore e gli favella:</l>
     <l n="359">“Amon, conosci questi? Eccoti il segno</l>
     <l n="360">che del suo amor mi fa Beatrice degno.</l>
    </lg>
    <lg n="46">
     <l n="361">Questi, no 'l puoi negar, già fur tuo dono,</l>
     <l n="362">allor che lei mal grado tuo sposasti,</l>
     <l n="363">e questi chiari testimoni sono</l>
     <l n="364">ch'a torto menzonier tu mi chiamasti.</l>
     <l n="365">Or l'oltraggio commune io ti perdono,</l>
     <l n="366">e credo ben che ciò per pena basti.</l>
     <l n="367">Misero, a che riguardi? Eccoli, prendi,</l>
     <l n="368">mirali bene, e 'l vero ormai comprendi.”</l>
    </lg>
    <lg n="47">
     <l n="369">Qual divenisse Amon, quale il suo core</l>
     <l n="370">fosse, chi dirà mai? Si parte tosto,</l>
     <l n="371">e come 'l tira il sùbito furore,</l>
     <l n="372">ad uccider la moglie ei va disposto.</l>
     <l n="373">Ma da più messi in breve spazio d'ore</l>
     <l n="374">di ciò quella avisata è di nascosto,</l>
     <l n="375">la qual, noi tre fratei menando seco,</l>
     <l n="376">si sottrasse a quel primo impeto cieco.</l>
    </lg>
    <lg n="48">
     <l n="377">Gissene presso il padre, ove si stesse</l>
     <l n="378">dal non giunto furor d'Amon sicura,</l>
     <l n="379">fin che con chiare prove ella potesse</l>
     <l n="380">mostrargli la sua fe' candida e pura,</l>
     <l n="381">e quel error ch'in lui sì fermo impresse</l>
     <l n="382">lingua maligna e perfida natura.</l>
     <l n="383">Venne a trovarla Malagigi poi,</l>
     <l n="384">ch'era nipote a lei, cugino a noi.</l>
    </lg>
    <lg n="49">
     <l n="385">La dispose ed indusse egli a mandarmi</l>
     <l n="386">co' miei germani insieme a la reale</l>
     <l n="387">corte, acciò ch'ivi io provocassi a l'arme</l>
     <l n="388">Ginamo come falso e disleale.</l>
     <l n="389">Ella volse però prima giurarmi</l>
     <l n="390">d'esser stata ad Amon sempre leale,</l>
     <l n="391">chiamando in testimonio il Re del cielo,</l>
     <l n="392">e tenendo la man su l'Evangelo.</l>
    </lg>
    <lg n="50">
     <l n="393">Giunto a la corte, quel fellon sfidai,</l>
     <l n="394">che qual figliuol accôr già mi volea;</l>
     <l n="395">ma lo rispinsi indietro e gli mostrai</l>
     <l n="396">nel volto aperto quel che 'l cor chiudea.</l>
     <l n="397">Ei, che mi vide sì fanciullo omai,</l>
     <l n="398">de la mia morte dentro si godea,</l>
     <l n="399">ma pur sotto diverso e finto volto</l>
     <l n="400">l'interno affetto suo teneva occolto.</l>
    </lg>
    <lg n="51">
     <l n="401">Io, cui troppo spiaceva ogni dimora,</l>
     <l n="402">prendo l'ordin dal re di cavaliero,</l>
     <l n="403">e similmente i miei fratelli allora</l>
     <l n="404">il degno grado da lui dar si fêro.</l>
     <l n="405">Indi torno a sfidar Ginamo ancora,</l>
     <l n="406">ed a chiamarlo falso e menzogniero:</l>
     <l n="407">ond'ei, come di me molto gli caglia,</l>
     <l n="408">mostra venir sforzato a la battaglia.</l>
    </lg>
    <lg n="52">
     <l n="409">Drizzò la lancia: a me resse la mano</l>
     <l n="410">la ragion che m'empiea d'alto ardimento.</l>
     <l n="411">A quel debile il braccio e 'l colpo vano</l>
     <l n="412">rese il gran torto e 'l fatto tradimento,</l>
     <l n="413">tal che ferito a morte ei va sul piano:</l>
     <l n="414">resto in sella io, né pur la lancia sento.</l>
     <l n="415">Ahi! giustizia di Dio, com'opri spesso</l>
     <l n="416">ch'il ver risorga, e resti il falso oppresso!</l>
    </lg>
    <lg n="53">
     <l n="417">Per ucciderlo allor corro veloce:</l>
     <l n="418">come lo veggio tal per terra steso,</l>
     <l n="419">mi richiede Ginamo in umil voce</l>
     <l n="420">d'esser da tutti anzi che mora inteso.</l>
     <l n="421">Io, poiché l'indugiar nulla mi noce,</l>
     <l n="422">in concerderli ciò non sto sospeso,</l>
     <l n="423">perché inanzi il morir confessi e dica</l>
     <l n="424">sé traditor, Beatrice esser pudica.</l>
    </lg>
    <lg n="54">
     <l n="425">E 'l fece ben, perché 'l suo rio trattato</l>
     <l n="426">e' modi suoi fur da lui tutti espressi.</l>
     <l n="427">La genitrice mia ne l'onorato</l>
     <l n="428">suo primo nome allor così rimessi.</l>
     <l n="429">Io giurai poi, sendo dal re lodato</l>
     <l n="430">che senza brando oprar ciò fatto avessi,</l>
     <l n="431">non oprar brando, no 'l togliendo a forza</l>
     <l n="432">a guerrier di gran fama e di gran forza. —</l>
    </lg>
    <lg n="55">
     <l n="433">Così dicea Rinaldo, e la donzella</l>
     <l n="434">pendea dal suo parlar con dolce affetto.</l>
     <l n="435">Poi che chiuse le labbra a la favella,</l>
     <l n="436">sorse essa in piè, cangiato il vago aspetto,</l>
     <l n="437">e da lui pur si svelle al fine, e 'n quella</l>
     <l n="438">sentio svellersi il cor da mezzo il petto.</l>
     <l n="439">Misera! mentre dal suo ben si parte,</l>
     <l n="440">lascia a dietro di sé la miglior parte.</l>
    </lg>
    <lg n="56">
     <l n="441">Del suo lungo viaggio il terzo almeno</l>
     <l n="442">trascorso già l'umida notte avea,</l>
     <l n="443">e 'n maggior copia da l'oscuro seno</l>
     <l n="444">sonni queti e profondi a noi piovea;</l>
     <l n="445">la regina però, cui rio veleno</l>
     <l n="446">tacito per le vene ognor serpea,</l>
     <l n="447">non dava gli occhi stanchi in preda al sonno,</l>
     <l n="448">ché le cure d'amor dormir non ponno:</l>
    </lg>
    <lg n="57">
     <l n="449">ma rivolgea ne l'agitata mente</l>
     <l n="450">del novo amator suo l'alma beltate,</l>
     <l n="451">e 'l valor così raro ed eccellente</l>
     <l n="452">in così verde e giovenile etate,</l>
     <l n="453">le grazie sì diverse unitamente</l>
     <l n="454">per meraviglia giunte ed adunate.</l>
     <l n="455">Fra tai pensieri ancor le sovenia</l>
     <l n="456">quel che già le predisse una sua zia.</l>
    </lg>
    <lg n="58">
     <l n="457">Costei ch'era gran maga, e degli aspetti</l>
     <l n="458">del cielo cognoscea tutti i secreti,</l>
     <l n="459">prevedendo i maligni e i buoni effetti</l>
     <l n="460">che in noi deggiano oprar gli alti pianeti,</l>
     <l n="461">le disse già che d'amorosi affetti,</l>
     <l n="462">senza che mortal cura unqua ciò vieti,</l>
     <l n="463">arder dovea per un baron cristiano</l>
     <l n="464">d'alta bellezza e di valor sovrano;</l>
    </lg>
    <lg n="59">
     <l n="465">e che sarebbe a quel larga e cortese</l>
     <l n="466">del suo fior virginal non pria toccato,</l>
     <l n="467">sì ch'indi poi, compito il nono mese,</l>
     <l n="468">ne saria doppio e nobil parto nato,</l>
     <l n="469">duo gemelli ch'a chiare e nuove imprese</l>
     <l n="470">già destinava il lor benigno fato:</l>
     <l n="471">maschio l'un, ma viril femina l'altra,</l>
     <l n="472">ne l'arte militar perita e scaltra.</l>
    </lg>
    <lg n="60">
     <l n="473">Mentre priva la mente è di riposo,</l>
     <l n="474">prive di quello son le membra ancora.</l>
     <l n="475">Sempre le tiene in moto, e del noioso</l>
     <l n="476">letto cerca ogni parte ad ora ad ora.</l>
     <l n="477">Drizza ai balcon sovente il desioso</l>
     <l n="478">guardo, onde veggia s'anco appar l'aurora,</l>
     <l n="479">e se tra le fissure entra alcun lume,</l>
     <l n="480">tanto a noia le son le molli piume.</l>
    </lg>
    <lg n="61">
     <l n="481">Come il ciel si comincia a colorare,</l>
     <l n="482">e le ferisce gli occhi il novo giorno,</l>
     <l n="483">non vuol gli altrui servigi ella aspettare:</l>
     <l n="484">da sé si veste e rende il corpo adorno,</l>
     <l n="485">troppo ogni dama sua pigra le pare,</l>
     <l n="486">e le fa dolce ma pungente scorno;</l>
     <l n="487">e la compagnia loro a pena aspetta,</l>
     <l n="488">ch'a ritrovar se 'n va gli ospiti in fretta.</l>
    </lg>
    <lg n="62">
     <l n="489">Qual parer suol tra le minori piante,</l>
     <l n="490">ricco di nove spoglie, alter cipresso,</l>
     <l n="491">ch'alzando sovra quelle il verdeggiante</l>
     <l n="492">crine, vagheggia il bel ch'orna se stesso;</l>
     <l n="493">tale a lei parve il suo gradito amante,</l>
     <l n="494">tra molti in mezzo passeggiando messo,</l>
     <l n="495">che col bel volto sovra ognun s'ergea,</l>
     <l n="496">e mille rai di gloria indi spargea.</l>
    </lg>
    <lg n="63">
     <l n="497">Ella dolce il saluta e 'l mena poi</l>
     <l n="498">per Acatana, sua real cittade.</l>
     <l n="499">Gli mostra i tempii che gli antiqui eroi</l>
     <l n="500">ornar di palme ne la prisca etade,</l>
     <l n="501">i gran sepolcri de' maggiori suoi,</l>
     <l n="502">i bei palagi e le diritte strade,</l>
     <l n="503">le mura, l'alte torri e le fortezze,</l>
     <l n="504">e tutto il suo potere e le ricchezze.</l>
    </lg>
    <lg n="64">
     <l n="505">Ma il cieco mal nutrito ognor s'avanza,</l>
     <l n="506">tal ch'ella a morte corre e si disface;</l>
     <l n="507">né più regger d'amor l'alta possanza</l>
     <l n="508">puote, o da lui trovar pur breve pace.</l>
     <l n="509">Si cangia d'or in or ne la sembianza,</l>
     <l n="510">apre a parlar la bocca e poi si tace,</l>
     <l n="511">e la voce troncata a mezzo resta,</l>
     <l n="512">gli occhi travolge, e move or piedi or testa.</l>
    </lg>
    <lg n="65">
     <l n="513">Sovente ancor con interrotto suono</l>
     <l n="514">profondamente sin dal cor sospira;</l>
     <l n="515">le lacrime talor sugli occhi sono,</l>
     <l n="516">ma vergogna le affrena e le ritira;</l>
     <l n="517">or quasi fuor di sé col volto prono</l>
     <l n="518">stassi, or quasi sdegnosa il ciel rimira;</l>
     <l n="519">ma s'induce a la fin quell'infelice</l>
     <l n="520">a scoprir il suo male a la nutrice.</l>
    </lg>
    <lg n="66">
     <l n="521">— Cara Elidonia mia, tu che già desti</l>
     <l n="522">a le mie membra il nutrimento primo,</l>
     <l n="523">e col tuo sangue aita a me porgesti,</l>
     <l n="524">cui, non avendo io madre, in madre estimo:</l>
     <l n="525">tu mi soccorri or che novelli infesti</l>
     <l n="526">desir se 'n vanno del mio core a l'imo,</l>
     <l n="527">e 'l non ben noto male è in me sì forte</l>
     <l n="528">che m'ha condutt'ormai vicino a morte.</l>
    </lg>
    <lg n="67">
     <l n="529">Misera, tutto 'l male in me procede</l>
     <l n="530">da l'un de' duo stranier, ma dal maggiore:</l>
     <l n="531">non vedi tu quanto in bellezza eccede</l>
     <l n="532">ciascun mortale e in grazia ed in valore?</l>
     <l n="533">Ahi! come, oimè! di lui l'imagin siede</l>
     <l n="534">ed affissa si sta dentro 'l mio core,</l>
     <l n="535">come ogn'atto di lui mi sta presente,</l>
     <l n="536">come il suo dir mi sona or ne la mente!</l>
    </lg>
    <lg n="68">
     <l n="537">Sol l'orecchie appagate e gli occhi miei</l>
     <l n="538">son dal dolce parlar, dal vago aspetto:</l>
     <l n="539">madre, te 'l dirò pur, madre, vorrei</l>
     <l n="540">spenger la sete de l'acceso affetto.</l>
     <l n="541">Ma che dico io? La terra s'apra, e 'n lei</l>
     <l n="542">nel suo fondo maggior mi dia ricetto,</l>
     <l n="543">anzi, santa onestà, ch'a te faccia onta,</l>
     <l n="544">e se poi morir deggio, eccomi pronta. —</l>
    </lg>
    <lg n="69">
     <l n="545">Qui dà fine al parlar, raffrena il pianto,</l>
     <l n="546">onde avea pregni i lumi, e 'l viso inchina.</l>
     <l n="547">L'antica donna tra sé volge intanto</l>
     <l n="548">ciò che già detto fu da l'indovina,</l>
     <l n="549">e ben cognosce a varii segni or quanto</l>
     <l n="550">immenso sia l'amor de la regina.</l>
     <l n="551">Muta e sospesa sta breve ora, e poi</l>
     <l n="552">così dolce risponde ai detti suoi:</l>
    </lg>
    <lg n="70">
     <l n="553">— Figlia e signora mia, che tal ti tegno,</l>
     <l n="554">non puote opporsi al ciel forza mortale,</l>
     <l n="555">più che de' venti a l'orgoglioso sdegno</l>
     <l n="556">in mezo il mar pin disarmato e frale;</l>
     <l n="557">né d'un sol punto mai passare il segno</l>
     <l n="558">che le prescrive il suo destin fatale.</l>
     <l n="559">Parlo così, ché 'l variar de' tempi</l>
     <l n="560">di ciò m'ha mostro mille e mille essempi.</l>
    </lg>
    <lg n="71">
     <l n="561">Quando tu possa de l'amor novello</l>
     <l n="562">sveller dal petto il radicato germe,</l>
     <l n="563">ed a desir più glorioso e bello</l>
     <l n="564">volger la mente e le speranze inferme,</l>
     <l n="565">fallo, sottrati a questo iniquo e fello</l>
     <l n="566">tiranno, ancidi il velenoso verme</l>
     <l n="567">che attoscar la tua onestà procura,</l>
     <l n="568">senza cui di beltà poco si cura.</l>
    </lg>
    <lg n="72">
     <l n="569">Ma se non puoi, come a più segni espresso</l>
     <l n="570">veder già parmi, a che t'affligi in vano?</l>
     <l n="571">Se di sforzar il ciel non t'è concesso,</l>
     <l n="572">questo è difetto del poter umano;</l>
     <l n="573">e poiché n'è per un error promesso</l>
     <l n="574">da la verace maga un ben sovrano,</l>
     <l n="575">non invidiare a te medesma, a noi,</l>
     <l n="576">quei duo, che nascer denno, illustri eroi. —</l>
    </lg>
    <lg n="73">
     <l n="577">Così diss'ella, e con que' detti sciolse</l>
     <l n="578">a la regina di vergogna il freno;</l>
     <l n="579">le diè speranza e di timor la tolse,</l>
     <l n="580">crescer la fiamma e 'l duol fe' venir meno:</l>
     <l n="581">onde tosto a pensar allor si volse</l>
     <l n="582">di far il suo desir contento a pieno,</l>
     <l n="583">e di mandar per alcun modo un poco</l>
     <l n="584">nel figliuolo d'Amon del suo gran foco.</l>
    </lg>
    <lg n="74">
     <l n="585">Fa pria tentar, ma con maniere accorte,</l>
     <l n="586">di trarre il paladin ne la sua fede,</l>
     <l n="587">con promesse di tôrlo in suo consorte,</l>
     <l n="588">e di locarlo ne la regia sede;</l>
     <l n="589">ché quando giunse il re suo padre a morte,</l>
     <l n="590">libera autoritate in ciò le diede:</l>
     <l n="591">ma poi che ciò colui punto non muove,</l>
     <l n="592">cerca novi partiti e strade nove.</l>
    </lg>
    <lg n="75">
     <l n="593">Cerca d'accrescer con lo studio e l'arte</l>
     <l n="594">la natural beltà ch'in lei risplende:</l>
     <l n="595">l'auree chiome in vago ordine comparte,</l>
     <l n="596">ed adornarsi il rimanente attende;</l>
     <l n="597">poi lieta si contempla a parte a parte</l>
     <l n="598">ne l'acciar che l'imago al vivo rende;</l>
     <l n="599">così augellin dopo la pioggia al sole</l>
     <l n="600">polirsi i vanni e vagheggiarsi suole.</l>
    </lg>
    <lg n="76">
     <l n="601">Ella mostra or co' guardi, or coi sospiri</l>
     <l n="602">al cavalier le piaghe sue profonde,</l>
     <l n="603">e quai ferventi Amor caldi desiri</l>
     <l n="604">dai begli occhi di lui nel cor le infonde,</l>
     <l n="605">onde Rinaldo in amorosi giri</l>
     <l n="606">le luci volge e 'n parte a lei risponde:</l>
     <l n="607">ché se ben altro ardor gli accende il petto,</l>
     <l n="608">d'amar donna sì bella è pur costretto.</l>
    </lg>
    <lg n="77">
     <l n="609">Nel palagio reale era un giardino</l>
     <l n="610">ove ogni suo tesor Flora spargea;</l>
     <l n="611">da le stanze ivi sol del paladino</l>
     <l n="612">e da quelle di lei gir si potea.</l>
     <l n="613">Quivi sovente il fresco matutino</l>
     <l n="614">Floriana soletta si godea:</l>
     <l n="615">la porta uscendo e intrand'ognor serrava,</l>
     <l n="616">ché star remota a lei molto aggradava.</l>
    </lg>
    <lg n="78">
     <l n="617">Mentre una volta al crin vaga corona</l>
     <l n="618">tesse ella quivi d'odorate rose,</l>
     <l n="619">e presso un rio che mormorando suona</l>
     <l n="620">se 'n giace in grembo a l'erbe rugiadose,</l>
     <l n="621">e seco intanto e col suo ben ragiona,</l>
     <l n="622">dicendo in dolci note affettuose:</l>
     <l n="623">— Ahi! quando serà mai, Rinaldo, ch'io</l>
     <l n="624">appaghi ne' tuoi baci il desir mio? —,</l>
    </lg>
    <lg n="79">
     <l n="625">sorgiunge il paladino ed ode a punto</l>
     <l n="626">i cari detti de la bella amante.</l>
     <l n="627">Ahi! come allora in un medesmo punto</l>
     <l n="628">cangiar si vede questo e quel sembiante;</l>
     <l n="629">ben ciascun sembra dal disio compunto,</l>
     <l n="630">e mira l'altro tacito e tremante:</l>
     <l n="631">lampeggia, come 'l sol nel chiaro umore,</l>
     <l n="632">negli umidi occhi un tremulo splendore.</l>
    </lg>
    <lg n="80">
     <l n="633">L'un nel volto de l'altro i caldi affetti</l>
     <l n="634">e l'interno voler lesse e comprese:</l>
     <l n="635">rise Venere in cielo, e i suoi diletti</l>
     <l n="636">versò piovendo in lor larga e cortese;</l>
     <l n="637">e forse del piacer de' giovinetti</l>
     <l n="638">sùbita e dolce invidia il cor le prese,</l>
     <l n="639">tal che quel giorno il suo divino stato</l>
     <l n="640">in quel di Floriana avria cangiato.</l>
    </lg>
    <lg n="81">
     <l n="641">Il paladino in così dolce vita</l>
     <l n="642">trasse più dì con la real donzella,</l>
     <l n="643">tal che l'antica fiamma era sopita,</l>
     <l n="644">e sol gli ardea il cor l'altra novella.</l>
     <l n="645">Al fin l'astrinse a far quinci partita</l>
     <l n="646">strana ventura che gli avenne in quella,</l>
     <l n="647">la qual il primo ardor di nuovo accense,</l>
     <l n="648">ed il secondo quasi a fatto spense.</l>
    </lg>
    <lg n="82">
     <l n="649">L'alma stella d'Amor in ciel spiegava</l>
     <l n="650">cinta di rai l'aurata chioma ardente,</l>
     <l n="651">e 'l sol di nova luce il crin s'ornava</l>
     <l n="652">per mostrarsi più bello in oriente,</l>
     <l n="653">quando a Rinaldo, che col sonno dava</l>
     <l n="654">dolce ristoro ai membri ed a la mente,</l>
     <l n="655">apparve in sogno giovinetta donna,</l>
     <l n="656">dogliosa agli atti e involta in bianca gonna;</l>
    </lg>
    <lg n="83">
     <l n="657">ma splendor tal l'ornava il mesto viso,</l>
     <l n="658">così la fronte avea vaga e serena,</l>
     <l n="659">che ne la prima vista ei fugli aviso</l>
     <l n="660">veder l'Aurora che 'l bel dì rimena;</l>
     <l n="661">pur dopoi rimirando in lei più fiso,</l>
     <l n="662">benché 'l suo lume sostenesse a pena,</l>
     <l n="663">esser Clarice sua certo gli parve,</l>
     <l n="664">vera e non finta da mentite larve.</l>
    </lg>
    <lg n="84">
     <l n="665">Crede vederne i rai del viso, e crede</l>
     <l n="666">de la favella udir le dolci note:</l>
     <l n="667">quel, secondo gli par, la vista fiede,</l>
     <l n="668">questa così l'orecchie a lui percote:</l>
     <l n="669">— Ahi! che sincero amor, che pura fede</l>
     <l n="670">di cavalier, se tal nomar si puote</l>
     <l n="671">chi le parole sue commette al vento,</l>
     <l n="672">fraude usando in chi l'ama e tradimento!</l>
    </lg>
    <lg n="85">
     <l n="673">Dunque, Rinaldo, t'è di mente uscita</l>
     <l n="674">chi te sempre ritien fisso nel core?</l>
     <l n="675">Dunque hai d'altra beltà l'alma invaghita,</l>
     <l n="676">e sprezzi il primo via più degno amore?</l>
     <l n="677">Deh! torna, torna a me, dolce mia vita,</l>
     <l n="678">ch'io tua mercé languisco a tutte l'ore.</l>
     <l n="679">Queste lacrime, oimè! questi sospiri,</l>
     <l n="680">segno ti sian degli aspri miei martiri.</l>
    </lg>
    <lg n="86">
     <l n="681">Ma se 'l mio duol non curi, e non t'aggrada</l>
     <l n="682">l'amor, crudele, il proprio onor ti muova:</l>
     <l n="683">ahi! si dirà Rinaldo in Media or bada,</l>
     <l n="684">e lascivi pensier ne l'ocio cova,</l>
     <l n="685">e per una pagana e lancia e spada</l>
     <l n="686">posto in non cale, ei preso ha legge nova. —</l>
     <l n="687">Così detto, a sua vista ella si tolse,</l>
     <l n="688">e meschiata ne l'aria si dissolse.</l>
    </lg>
    <lg n="87">
     <l n="689">Svegliasi il cavaliero, e gli occhi intorno</l>
     <l n="690">per veder la sua dama indarno gira;</l>
     <l n="691">s'infiamma intanto di vergogna e scorno,</l>
     <l n="692">ed apre il petto a nobil sdegno ed ira;</l>
     <l n="693">face il desir primiero in lui ritorno,</l>
     <l n="694">e quell'altro si fugge e si ritira;</l>
     <l n="695">le veste e l'arme insieme in fretta prende,</l>
     <l n="696">ed adorno di lor tosto si rende.</l>
    </lg>
    <lg n="88">
     <l n="697">Di Clarice il ritratto ecco veduto</l>
     <l n="698">a caso viene al paladino in questa;</l>
     <l n="699">egli lo sguarda e sta pensoso e muto,</l>
     <l n="700">e come sia di pietra immobil resta.</l>
     <l n="701">Dopo gran spazio al fin, qual rinvenuto</l>
     <l n="702">da lunga stordigion l'uomo si desta,</l>
     <l n="703">tal con sùbito moto egli si scosse,</l>
     <l n="704">e la voce e le mani insieme mosse:</l>
    </lg>
    <lg n="89">
     <l n="705">— Come, o mio ben, come ho potuto io mai</l>
     <l n="706">fare al tuo tanto amore torto cotale?</l>
     <l n="707">Deh! poiché in merto io ti cedeva assai,</l>
     <l n="708">esser deveati almeno in fede eguale;</l>
     <l n="709">ma, ché 'l tuo fallo non punisci omai,</l>
     <l n="710">cavalier traditore e disleale?</l>
     <l n="711">Ahi! qual pena maggior posso soffrire,</l>
     <l n="712">che 'l duol che nasce in me dal mio pentire? —</l>
    </lg>
    <lg n="90">
     <l n="713">Così detto, il compagno in fretta chiama,</l>
     <l n="714">e fallo armar de la ferrigna spoglia;</l>
     <l n="715">indi lo prega che per quanto ei l'ama</l>
     <l n="716">allor allor con lui quinci si toglia.</l>
     <l n="717">Quel, che servirlo e compiacerlo brama,</l>
     <l n="718">si mostra obediente a la sua voglia;</l>
     <l n="719">ben dolce il prega a dirgli la cagione,</l>
     <l n="720">né glien'è scarso il buon figliuol d'Amone.</l>
    </lg>
    <lg n="91">
     <l n="721">Come accorto nocchiero i dolci accenti</l>
     <l n="722">fugge de le Sirene, e tutte sciôrre</l>
     <l n="723">fa le sue vele dispiegate ai venti,</l>
     <l n="724">ed ogni remo appresso in uso porre,</l>
     <l n="725">così quei cari preghi e quei lamenti,</l>
     <l n="726">che lo potrian dal suo pensier distôrre,</l>
     <l n="727">schiva Rinaldo, e tacito se n'esce,</l>
     <l n="728">ma pur di Floriana assai l'incresce:</l>
    </lg>
    <lg n="92">
     <l n="729">ché, benché quel ardor già spento sia,</l>
     <l n="730">non è però ch'egli non l'ami ancora;</l>
     <l n="731">e l'alta sua beltà, la cortesia,</l>
     <l n="732">e l'altre sue virtù pregia ed onora;</l>
     <l n="733">e ben quel duolo mitigar vorria,</l>
     <l n="734">ch'assalir délla in breve spazio d'ora;</l>
     <l n="735">ma perciò ch'in se stesso ha poca fede,</l>
     <l n="736">parte sì ch'altri allor non se n'avede.</l>
    </lg>
   </lg>
  </body>
 </text>
</TEI>