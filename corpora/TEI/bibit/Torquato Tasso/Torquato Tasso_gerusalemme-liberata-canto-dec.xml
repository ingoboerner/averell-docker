<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Gerusalemme liberata - CANTO DECIMO</title>
    <author>Torquato Tasso</author>
   </titleStmt>
   <extent>
    <measure unit="stanza">78</measure>
    <measure unit="line">624</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_gerusalemme-liberata-canto-dec</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Gerusalemme liberata - CANTO DECIMO</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Gerusalemme liberata - CANTO DECIMO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Così dicendo ancor vicino scorse </l>
     <l n="2">un destrier ch'a lui volse errante il passo; </l>
     <l n="3">tosto al libero fren la mano ei porse </l>
     <l n="4">e su vi salse, ancorch'afflitto e lasso. </l>
     <l n="5">Già caduto è il cimier ch'orribil sorse, </l>
     <l n="6">lasciando l'elmo inonorato e basso; </l>
     <l n="7">rotta è la sopravesta, e di superba </l>
     <l n="8">pompa regal vestigio alcun non serba. </l>
    </lg>
    <lg n="2">
     <l n="9">Come dal chiuso ovil cacciato viene </l>
     <l n="10">lupo talor che fugge e si nasconde, </l>
     <l n="11">che, se ben del gran ventre omai ripiene </l>
     <l n="12">ha l'ingorde voragini profonde, </l>
     <l n="13">avido pur di sangue anco fuor tiene </l>
     <l n="14">la lingua e 'l sugge da le labra immonde, </l>
     <l n="15">tal ei se 'n gìa dopo il sanguigno strazio, </l>
     <l n="16">de la sua cupa fame anco non sazio. </l>
    </lg>
    <lg n="3">
     <l n="17">E come è sua ventura, a le sonanti </l>
     <l n="18">quadrella, ond'a lui intorno un nembo vola, </l>
     <l n="19">a tante spade, a tante lancie, a tanti </l>
     <l n="20">instrumenti di morte alfin s'invola, </l>
     <l n="21">e sconosciuto pur camina inanti </l>
     <l n="22">per quella via ch'è più destra e sola; </l>
     <l n="23">e rivolgendo in sé quel che far deggia, </l>
     <l n="24">in gran tempesta di pensieri ondeggia. </l>
    </lg>
    <lg n="4">
     <l n="25">Disponsi alfin di girne ove raguna </l>
     <l n="26">oste sì poderosa il re d'Egitto, </l>
     <l n="27">e giunger seco l'arme, e la fortuna </l>
     <l n="28">ritentar anco di novel conflitto. </l>
     <l n="29">Ciò prefisso tra sé, dimora alcuna </l>
     <l n="30">non pone in mezzo e prende il camin dritto, </l>
     <l n="31">ché sa le vie, né d'uopo ha di chi il guidi </l>
     <l n="32">di Gaza antica a gli arenosi lidi. </l>
    </lg>
    <lg n="5">
     <l n="33">Né perché senta inacerbir le doglie </l>
     <l n="34">de le sue piaghe, e grave il corpo ed egro, </l>
     <l n="35">vien però che si posi e l'arme spoglie, </l>
     <l n="36">ma travagliando il dì ne passa integro. </l>
     <l n="37">Poi quando l'ombra oscura al mondo toglie </l>
     <l n="38">i vari aspetti e i color tinge in negro, </l>
     <l n="39">smonta e fascia le piaghe, e come pote </l>
     <l n="40">meglio, d'un'alta palma i frutti scote; </l>
    </lg>
    <lg n="6">
     <l n="41">e cibato di lor, su 'l terren nudo </l>
     <l n="42">cerca adagiare il travagliato fianco, </l>
     <l n="43">e la testa appoggiando al duro scudo </l>
     <l n="44">quetar i moti del pensier suo stanco. </l>
     <l n="45">Ma d'ora in ora a lui si fa più crudo </l>
     <l n="46">sentire il duol de le ferite, ed anco </l>
     <l n="47">roso gli è il petto e lacerato il core </l>
     <l n="48">da gli interni avoltoi, sdegno e dolore. </l>
    </lg>
    <lg n="7">
     <l n="49">Alfin, quando già tutto intorno chete </l>
     <l n="50">ne la più alta notte eran le cose, </l>
     <l n="51">vinto egli pur da la stanchezza, in Lete </l>
     <l n="52">sopì le cure sue gravi e noiose, </l>
     <l n="53">e in una breve e languida quiete </l>
     <l n="54">l'afflitte membra e gli occhi egri compose; </l>
     <l n="55">e mentre ancor dormia, voce severa </l>
     <l n="56">gli intonò su l'orecchie in tal maniera: </l>
    </lg>
    <lg n="8">
     <l n="57">– Solima, Solimano, i tuoi sì lenti </l>
     <l n="58">riposi a miglior tempo omai riserva, </l>
     <l n="59">ché sotto il giogo di straniere genti </l>
     <l n="60">la patria ove regnasti ancor è serva. </l>
     <l n="61">In questa terra dormi, e non rammenti </l>
     <l n="62">ch'insepolte de' tuoi l'ossa conserva? </l>
     <l n="63">ove sì gran vestigio è del tuo scorno, </l>
     <l n="64">tu neghittoso aspetti il novo giorno? </l>
    </lg>
    <lg n="9">
     <l n="65">Desto il Soldan alza lo sguardo, e vede </l>
     <l n="66">uom che d'età gravissima a i sembianti </l>
     <l n="67">co 'l ritorto baston del vecchio piede </l>
     <l n="68">ferma e dirizza le vestigia erranti. </l>
     <l n="69">– E chi sei tu, – sdegnoso a lui richiede </l>
     <l n="70">– che fantasma importuno a i viandanti </l>
     <l n="71">rompi i brevi lor sonni? e che s'aspetta </l>
     <l n="72">a te la mia vergogna o la vendetta? </l>
    </lg>
    <lg n="10">
     <l n="73">– Io son un – risponde il vecchio – al quale </l>
     <l n="74">in parte è noto il tuo novel disegno, </l>
     <l n="75">e sì come uomo a cui di te più cale </l>
     <l n="76">che tu forse non pensi, a te ne vegno; </l>
     <l n="77">né il mordace parlare indarno é tale, </l>
     <l n="78">perché de la virtù cote è lo sdegno. </l>
     <l n="79">Prendi in grado, signor, che 'l mio sermone </l>
     <l n="80">al tuo pronto valor sia sferza e sprone. </l>
    </lg>
    <lg n="11">
     <l n="81">Or perché, s'io m'appongo, esser dée vòlto </l>
     <l n="82">al gran re d'Egitto il tuo camino, </l>
     <l n="83">che inutilmente aspro viaggio tolto </l>
     <l n="84">avrai, s'inanzi segui, io m'indovino; </l>
     <l n="85">ché, se ben tu non vai, fia tosto accolto </l>
     <l n="86">e tosto mosso il campo saracino, </l>
     <l n="87">né loco è là dove s'impieghi e mostri </l>
     <l n="88">la tua virtù contra i nemici nostri. </l>
    </lg>
    <lg n="12">
     <l n="89">Ma se 'n duce me prendi, entro quel muro, </l>
     <l n="90">che da l'arme latine è intorno astretto, </l>
     <l n="91">nel più chiaro del dì porti securo, </l>
     <l n="92">senza che spada impugni, io ti prometto. </l>
     <l n="93">Quivi con l'arme e co' disagi un duro </l>
     <l n="94">contrasto aver ti fia gloria e diletto; </l>
     <l n="95">difenderai la terra insin che giugna </l>
     <l n="96">l'oste d'Egitto a rinovar la pugna. – </l>
    </lg>
    <lg n="13">
     <l n="97">Mentre ei ragiona ancor, gli occhi e la voce </l>
     <l n="98">de l'uomo antico il fero turco ammira, </l>
     <l n="99">e dal volto e da l'animo feroce </l>
     <l n="100">tutto depone omai l'orgoglio e l'ira. </l>
     <l n="101">– Padre, – risponde – io già pronto e veloce </l>
     <l n="102">sono a seguirti: ove tu vuoi mi gira. </l>
     <l n="103">A me sempre miglior parrà il consiglio </l>
     <l n="104">ove ha più di fatica e di periglio. – </l>
    </lg>
    <lg n="14">
     <l n="105">Loda il vecchio i suoi detti; e perché l'aura </l>
     <l n="106">notturna avea le piaghe incrudelite, </l>
     <l n="107">un suo licor v'instilla, onde ristaura </l>
     <l n="108">le forze e salda il sangue e le ferite. </l>
     <l n="109">Quinci veggendo omai ch'Apollo inaura </l>
     <l n="110">le rose che l'aurora ha colorite: </l>
     <l n="111">– Tempo è – disse – al partir, ché già ne scopre </l>
     <l n="112">le strade il sol ch'altrui richiama a l'opre. – </l>
    </lg>
    <lg n="15">
     <l n="113">E sovra un carro suo, che non lontano </l>
     <l n="114">quinci attendea, co 'l fer niceno ei siede; </l>
     <l n="115">le briglie allenta, e con maestra mano </l>
     <l n="116">ambo i corsieri alternamente fiede. </l>
     <l n="117">Quei vanno sì che 'l polveroso piano </l>
     <l n="118">non ritien de la rota orma o del piede; </l>
     <l n="119">fumar li vedi ed anelar nel corso, </l>
     <l n="120">e tutto biancheggiar di spuma il morso. </l>
    </lg>
    <lg n="16">
     <l n="121">Maraviglie dirò: s'aduna e stringe </l>
     <l n="122">l'aer d'intorno in nuvolo raccolto, </l>
     <l n="123">sì che 'l gran carro ne ricopre e cinge, </l>
     <l n="124">ma non appar la nube o poco o molto, </l>
     <l n="125">né sasso, che mural machina spinge, </l>
     <l n="126">penetraria per lo suo chiuso e folto; </l>
     <l n="127">ben veder ponno i duo dal curvo seno </l>
     <l n="128">la nebbia intorno e fuori il ciel sereno. </l>
    </lg>
    <lg n="17">
     <l n="129">Stupido il cavalier le ciglia inarca, </l>
     <l n="130">ed increspa la fronte, e mira fiso </l>
     <l n="131">la nube e 'l carro ch'ogni intoppo varca </l>
     <l n="132">veloce sì che di volar gli è aviso. </l>
     <l n="133">L'altro, che di stupor l'anima carca </l>
     <l n="134">gli scorge a l'atto de l'immobil viso, </l>
     <l n="135">gli rompe quel silenzio e lui rappella, </l>
     <l n="136">ond'ei si scote e poi così favella: </l>
    </lg>
    <lg n="18">
     <l n="137">– O chiunque tu sia, che fuor d'ogni uso </l>
     <l n="138">pieghi natura ad opre altere e strane, </l>
     <l n="139">e spiando i secreti, entro al più chiuso </l>
     <l n="140">spazii a tua voglia de le menti umane, </l>
     <l n="141">s'arrivi co 'l saper, ch'è d'alto infuso, </l>
     <l n="142">a le cose remote anco e lontane, </l>
     <l n="143">deh! dimmi qual riposo o qual ruina </l>
     <l n="144">a i gran moti de l'Asia il Ciel destina. </l>
    </lg>
    <lg n="19">
     <l n="145">Ma pria dimmi il tuo nome, e con qual arte </l>
     <l n="146">far cose tu sì inusitate soglia, </l>
     <l n="147">ché se pria lo stupor da me non parte, </l>
     <l n="148">com'esser può ch'io gli altri detti accoglia? – </l>
     <l n="149">Sorrise il vecchio, e disse: – In una parte </l>
     <l n="150">mi sarà leve l'adempir tua voglia. </l>
     <l n="151">Son detto Ismeno, e i Siri appellan mago </l>
     <l n="152">me che de l'arti incognite son vago. </l>
    </lg>
    <lg n="20">
     <l n="153">Ma ch'io scopra il futuro e ch'io dispieghi </l>
     <l n="154">de l'occulto destin gli eterni annali, </l>
     <l n="155">troppo è audace desio, troppo alti preghi: </l>
     <l n="156">non è tanto concesso a noi mortali. </l>
     <l n="157">Ciascun qua giù le forze e 'l senno impieghi </l>
     <l n="158">per avanzar fra le sciagure e i mali, </l>
     <l n="159">ché sovente adivien che 'l saggio e 'l forte </l>
     <l n="160">fabro a se stesso è di beata sorte. </l>
    </lg>
    <lg n="21">
     <l n="161">Tu questa destra invitta, a cui fia poco </l>
     <l n="162">scoter le forze del francese impero, </l>
     <l n="163">non che munir, non che guardar il loco </l>
     <l n="164">che strettamente oppugna il popol fero, </l>
     <l n="165">contra l'arme apparecchia e contra 'l foco: </l>
     <l n="166">osa, soffri, confida; io bene spero. </l>
     <l n="167">Ma pur dirò, perché piacer ti debbia, </l>
     <l n="168">ciò che oscuro vegg' io quasi per nebbia. </l>
    </lg>
    <lg n="22">
     <l n="169">Veggio o parmi vedere, anzi che lustri </l>
     <l n="170">molti rivolga il gran pianeta eterno, </l>
     <l n="171">uom che l'Asia ornerà co' fatti illustri, </l>
     <l n="172">e del fecondo Egitto avrà il governo. </l>
     <l n="173">Taccio i pregi de l'ozio e l'arti industri, </l>
     <l n="174">mille virtù che non ben tutte io scerno; </l>
     <l n="175">basti sol questo a te, che da lui scosse </l>
     <l n="176">non pur saranno le cristiane posse, </l>
    </lg>
    <lg n="23">
     <l n="177">ma insin dal fondo suo l'imperio ingiusto </l>
     <l n="178">svelto sarà ne l'ultime contese, </l>
     <l n="179">e le afflitte reliquie entro uno angusto </l>
     <l n="180">giro sospinte e sol dal mar difese. </l>
     <l n="181">Questi fia del tuo sangue. – E qui il vetusto </l>
     <l n="182">mago si tacque, e quegli a dir riprese: </l>
     <l n="183">– O lui felice, eletto a tanta lode! – </l>
     <l n="184">E parte ne l'invidia e parte gode. </l>
    </lg>
    <lg n="24">
     <l n="185">Soggiunse poi: – Girisi pur Fortuna </l>
     <l n="186">o buona o rea, come è là su prescritto, </l>
     <l n="187">ché non ha sovra me ragione alcuna </l>
     <l n="188">e non mi vedrà mai se non invitto. </l>
     <l n="189">Prima dal corso distornar la luna </l>
     <l n="190">e le stelle potrà, che dal diritto </l>
     <l n="191">torcere un sol mio passo. – E in questo dire </l>
     <l n="192">sfavillò tutto di focoso ardire. </l>
    </lg>
    <lg n="25">
     <l n="193">Così gìr ragionando insin che furo </l>
     <l n="194">là 've presso vedean le tende alzarse. </l>
     <l n="195">Che spettacolo fu crudele e duro! </l>
     <l n="196">E in quante forme ivi la morte apparse! </l>
     <l n="197">Si fe' ne gli occhi allor torbido e scuro, </l>
     <l n="198">e di doglia il Soldano il volto sparse. </l>
     <l n="199">Ahi con quanto dispregio ivi le degne </l>
     <l n="200">mirò giacer sue già temute insegne! </l>
    </lg>
    <lg n="26">
     <l n="201">E scorrer lieti i Franchi, e i petti e i volti </l>
     <l n="202">spesso calcar de' suoi più noti amici, </l>
     <l n="203">e con fasto superbo a gli insepolti </l>
     <l n="204">l'arme spogliare e gli abiti infelici; </l>
     <l n="205">molti onorare in lunga pompa accolti </l>
     <l n="206">gli amati corpi de gli estremi uffici, </l>
     <l n="207">altri suppor le fiamme, e 'l vulgo misto </l>
     <l n="208">d'Arabi e Turchi a un foco arder ha visto. </l>
    </lg>
    <lg n="27">
     <l n="209">Sospirò dal profondo, e 'l ferro trasse </l>
     <l n="210">e dal carro lanciossi e correr volle, </l>
     <l n="211">ma il vecchio incantatore a sé il ritrasse </l>
     <l n="212">sgridando, e raffrenò l'impeto folle; </l>
     <l n="213">e fatto che di novo ei rimontasse, </l>
     <l n="214">drizzò il suo corso al più sublime colle. </l>
     <l n="215">Così alquanto n'andaro, insin ch'a tergo </l>
     <l n="216">lasciàr de' Franchi il militare albergo. </l>
    </lg>
    <lg n="28">
     <l n="217">Smontaro allor del carro, e quel repente </l>
     <l n="218">sparve; e presono a piedi insieme il calle </l>
     <l n="219">ne la solita nube occultamente </l>
     <l n="220">discendendo a sinistra in una valle, </l>
     <l n="221">sin che giunsero là dove al ponente </l>
     <l n="222">l'alto monte Siòn volge le spalle. </l>
     <l n="223">Quivi si ferma il mago e poi s'accosta </l>
     <l n="224">quasi mirando, a la scoscesa costa. </l>
    </lg>
    <lg n="29">
     <l n="225">Cava grotta s'apria nel duro sasso, </l>
     <l n="226">di lunghissimi tempi avanti fatta; </l>
     <l n="227">ma disusando, or riturato il passo </l>
     <l n="228">era tra i pruni e l' erbe ove s'appiatta. </l>
     <l n="229">Sgombra il mago gli intoppi, e curvo e basso </l>
     <l n="230">per l'angusto sentiero a gir s'adatta, </l>
     <l n="231">e l'una man precede e il varco tenta, </l>
     <l n="232">l'altra per guida al principe appresenta. </l>
    </lg>
    <lg n="30">
     <l n="233">Dice allora il Soldan: – Qual via furtiva </l>
     <l n="234">è questa tua, dove convien ch'io vada? </l>
     <l n="235">Altra forse miglior io me n'apriva, </l>
     <l n="236">se 'l concedevi tu, con la mia spada. – </l>
     <l n="237">– Non sdegnar, – gli risponde – anima schiva, </l>
     <l n="238">premer co 'l forte piè la buia strada, </l>
     <l n="239">ché già solea calcarla il grande Erode, </l>
     <l n="240">quel c'ha ne l'arme ancor sì chiara lode. </l>
    </lg>
    <lg n="31">
     <l n="241">Cavò questa spelonca allor che porre </l>
     <l n="242">volse freno a i soggetti il re ch'io dico, </l>
     <l n="243">e per essa potea da quella torre, </l>
     <l n="244">ch'egli Antonia appellò dal chiaro amico, </l>
     <l n="245">invisibile a tutti il piè raccòrre </l>
     <l n="246">dentro la soglia del gran tempio antico, </l>
     <l n="247">e quindi occulto uscir de la cittate </l>
     <l n="248">e trarne genti ed introdur celate. </l>
    </lg>
    <lg n="32">
     <l n="249">Ma nota è questa via solinga e bruna </l>
     <l n="250">or solo a me de gli uomini viventi. </l>
     <l n="251">Per questa andremo al loco ove raguna </l>
     <l n="252">i più saggi a conciglio e i più potenti </l>
     <l n="253">il re ch'al minacciar de la fortuna, </l>
     <l n="254">più forse che non dée, par che paventi. </l>
     <l n="255">Ben tu giungi a grand'uopo: ascolta e taci, </l>
     <l n="256">poi movi a tempo le parole audaci. – </l>
    </lg>
    <lg n="33">
     <l n="257">Così gli disse, e 'l cavaliero allotta </l>
     <l n="258">co 'l gran corpo ingombrò l'umil caverna, </l>
     <l n="259">e per le vie dove mai sempre annotta </l>
     <l n="260">seguì colui che 'l suo camin governa. </l>
     <l n="261">Chini pria se n'andàr, ma quella grotta </l>
     <l n="262">più si dilata quanto più s'interna, </l>
     <l n="263">sì ch'asceser con agio e tosto furo </l>
     <l n="264">a mezzo quasi di quell'antro oscuro. </l>
    </lg>
    <lg n="34">
     <l n="265">Apriva allor un picciol uscio Ismeno, </l>
     <l n="266">e se ne gian per disusata scala </l>
     <l n="267">a cui luce mal certo e mal sereno </l>
     <l n="268">l'aer che giù d'alto spiraglio cala. </l>
     <l n="269">In sotterraneo chiostro al fin venieno, </l>
     <l n="270">e salian quindi in chiara e nobil sala. </l>
     <l n="271">Qui con lo scettro e co 'l diadema in testa </l>
     <l n="272">mesto sedeasi il re fra gente mesta. </l>
    </lg>
    <lg n="35">
     <l n="273">Da la concava nube il turco fero </l>
     <l n="274">non veduto rimira e spia d'intorno, </l>
     <l n="275">e ode il re fra tanto, il qual primiero </l>
     <l n="276">incomincia così dal seggio adorno: </l>
     <l n="277">– Veramente, o miei fidi, al nostro impero </l>
     <l n="278">fu il trapassato assai dannoso giorno; </l>
     <l n="279">e caduti d'altissima speranza, </l>
     <l n="280">sol l'aiuto d'Egitto omai n'avanza. </l>
    </lg>
    <lg n="36">
     <l n="281">Ma ben vedete voi quanto la speme </l>
     <l n="282">lontana sia da sì vicin periglio. </l>
     <l n="283">Dunque voi tutti ho qui raccolti insieme </l>
     <l n="284">perch'ognun porti in mezzo il suo consiglio. – </l>
     <l n="285">Qui tace, e quasi in bosco aura che freme </l>
     <l n="286">suona d'intorno un picciolo bisbiglio. </l>
     <l n="287">Ma con la faccia baldanzosa e lieta </l>
     <l n="288">sorgendo Argante il mormorare accheta. </l>
    </lg>
    <lg n="37">
     <l n="289">– O magnanimo re, – fu la risposta </l>
     <l n="290">del cavaliero indomito e feroce </l>
     <l n="291">– perché ci tenti? e cosa a nullo ascosta </l>
     <l n="292">chiedi, ch'uopo non ha di nostra voce? </l>
     <l n="293">Pur dirò: sia la speme in noi sol posta; </l>
     <l n="294">e s'egli è ver che nulla a virtù noce, </l>
     <l n="295">di questa armiamci, a lei chiediamo aita, </l>
     <l n="296">né più ch'ella si voglia amiam la vita. </l>
    </lg>
    <lg n="38">
     <l n="297">Né parlo io già così perch'io dispere </l>
     <l n="298">de l'aiuto certissimo d'Egitto, </l>
     <l n="299">ché dubitar, se le promesse vere </l>
     <l n="300">fian del mio re, non lece e non è dritto; </l>
     <l n="301">ma il dico sol perché desio vedere </l>
     <l n="302">in alcuni di noi spirto più invitto, </l>
     <l n="303">ch'egualmente apprestato ad ogni sorte </l>
     <l n="304">si prometta vittoria e sprezzi morte. – </l>
    </lg>
    <lg n="39">
     <l n="305">Tanto sol disse il generoso Argante </l>
     <l n="306">quasi uom che parli di non dubbia cosa. </l>
     <l n="307">Poi sorse in autorevole sembiante </l>
     <l n="308">Orcano, uom d'alta nobiltà famosa, </l>
     <l n="309">e già ne l'arme d'alcun pregio inante; </l>
     <l n="310">ma or congiunto a giovanetta sposa, </l>
     <l n="311">e lieto omai di figli, era invilito </l>
     <l n="312">ne gli affetti di padre e di marito. </l>
    </lg>
    <lg n="40">
     <l n="313">Disse questi: – O signor, già non accuso </l>
     <l n="314">il fervor di magnifiche parole, </l>
     <l n="315">quando nasce d'ardir che star rinchiuso </l>
     <l n="316">tra i confini del cor non può né vòle; </l>
     <l n="317">però se 'l buon circasso a te per uso </l>
     <l n="318">troppo in vero parlar fervido sòle, </l>
     <l n="319">ciò si conceda a lui che poi ne l'opre </l>
     <l n="320">il medesmo fervor non meno scopre. </l>
    </lg>
    <lg n="41">
     <l n="321">Ma si conviene a te, cui fatto il corso </l>
     <l n="322">de le cose e de' tempi han sì prudente, </l>
     <l n="323">impor colà de' tuoi consigli il morso </l>
     <l n="324">dove costui se ne trascorre ardente, </l>
     <l n="325">librar la speme del lontan soccorso </l>
     <l n="326">co'l periglio vicino, anzi presente, </l>
     <l n="327">e con l'arme e con l'impeto nemico </l>
     <l n="328">i tuoi novi ripari e 'l muro antico. </l>
    </lg>
    <lg n="42">
     <l n="329">Noi (se lece a me dir quel ch'io ne sento) </l>
     <l n="330">siamo in forte città di sito e d'arte, </l>
     <l n="331">ma di machine grande e violento </l>
     <l n="332">apparato si fa da l'altra parte. </l>
     <l n="333">Quel che sarà, non so; spero e pavento </l>
     <l n="334">i giudizi incertissimi di Marte, </l>
     <l n="335">e temo che s'a noi più fia ristretto </l>
     <l n="336">l'assedio, al fin di cibo avrem difetto. </l>
    </lg>
    <lg n="43">
     <l n="337">Però che quegli armenti e quelle biade </l>
     <l n="338">ch'ieri tu ricettasti entro le mura, </l>
     <l n="339">mentre nel campo a insanguinar le spade </l>
     <l n="340">s'attendea solo, e fu alta ventura, </l>
     <l n="341">picciol esca a gran fame, ampia cittade </l>
     <l n="342">nutrir mal ponno se l'assedio dura; </l>
     <l n="343">e forza è pur che duri, ancor che vegna </l>
     <l n="344">l'oste d'Egitto il dì ch'ella disegna </l>
    </lg>
    <lg n="44">
     <l n="345">Ma che fia se più tarda? Or sù, concedo </l>
     <l n="346">che tua speme prevegna e sue promesse; </l>
     <l n="347">la vittoria però, però non vedo </l>
     <l n="348">liberate, o signor, le mura oppresse. </l>
     <l n="349">Combattremo, o buon re, con quel Goffredo </l>
     <l n="350">e con que' duci e con le genti istesse </l>
     <l n="351">che tante volte han già rotti e dispersi </l>
     <l n="352">gli Arabi, i Turchi, i Soriani e i Persi. </l>
    </lg>
    <lg n="45">
     <l n="353">E quali sian, tu 'l sai, che lor cedesti </l>
     <l n="354">sì spesso il campo, o valoroso Argante, </l>
     <l n="355">e sì spesso le spalle anco volgesti </l>
     <l n="356">fidando assai ne le veloci piante; </l>
     <l n="357">e 'l sa Clorinda teco ed io con questi </l>
     <l n="358">ch'un più de l'altro non convien si vante. </l>
     <l n="359">Né incolpo alcuno io già, ché vi fu mostro </l>
     <l n="360">quanto potea maggiore il valor nostro. </l>
    </lg>
    <lg n="46">
     <l n="361">E dirò pur (benché costui di morte </l>
     <l n="362">bieco minacci e 'l vero udir si sdegni): </l>
     <l n="363">veggio portar da inevitabil sorte </l>
     <l n="364">il nemico fatale a certi segni, </l>
     <l n="365">né gente potrà mai, né muro forte </l>
     <l n="366">impedirlo così ch'al fin non regni; </l>
     <l n="367">ciò mi fa dir (sia testimonio il Cielo) </l>
     <l n="368">del signor, de la patria, amore e zelo. </l>
    </lg>
    <lg n="47">
     <l n="369">Oh saggio il re di Tripoli, che pace </l>
     <l n="370">seppe impetrar da i Franchi e regno insieme! </l>
     <l n="371">Ma il Soldano ostinato o morto or giace, </l>
     <l n="372">o pur servil catena il piè gli preme, </l>
     <l n="373">o ne l'essiglio timido e fugace </l>
     <l n="374">si va serbando a le miserie estreme; </l>
     <l n="375">e pur, cedendo parte, avria potuto </l>
     <l n="376">parte salvar co' doni e co 'l tributo. – </l>
    </lg>
    <lg n="48">
     <l n="377">Così diceva, e s'avolgea costui </l>
     <l n="378">con giro di parole obliquo e incerto, </l>
     <l n="379">ch'a chieder pace, a farsi uom ligio altrui </l>
     <l n="380">già non ardia di consigliarlo aperto. </l>
     <l n="381">Ma sdegnoso il Soldano i detti sui </l>
     <l n="382">non potea omai più sostener coperto, </l>
     <l n="383">quando il mago gli disse: – Or vuoi tu darli </l>
     <l n="384">agio, signor, ch'in tal materia parli? </l>
    </lg>
    <lg n="49">
     <l n="385">– Io per me – gli risponde – or qui mi celo </l>
     <l n="386">contra mio grado, e d'ira ardo e di scorno. – </l>
     <l n="387">Ciò disse a pena, e immantinente il velo </l>
     <l n="388">de la nube, che stesa è lor d'intorno, </l>
     <l n="389">si fende e purga ne l'aperto cielo, </l>
     <l n="390">ed ei riman nel luminoso giorno, </l>
     <l n="391">e magnanimamente in fero viso </l>
     <l n="392">rifulge in mezzo, e lor parla improviso: </l>
    </lg>
    <lg n="50">
     <l n="393">– Io, di cui si ragiona, or son presente, </l>
     <l n="394">non fugace e non timido Soldano, </l>
     <l n="395">ed a costui ch'egli è codardo e mente </l>
     <l n="396">m'offero di provar con questa mano. </l>
     <l n="397">Io che sparsi di sangue ampio torrente, </l>
     <l n="398">che montagne di strage alzai su 'l piano, </l>
     <l n="399">chiuso nel vallo de' nemici e privo </l>
     <l n="400">al fin d'ogni compagno, io fuggitivo? </l>
    </lg>
    <lg n="51">
     <l n="401">Ma se più questi o s'altri a lui simìle, </l>
     <l n="402">a la sua patria, a la sua fede infido, </l>
     <l n="403">motto osa far d'accordo infame e vile, </l>
     <l n="404">buon re, sia con tua pace, io qui l'uccido. </l>
     <l n="405">Gli agni e i lupi fian giunti in un ovile </l>
     <l n="406">e le colombe e i serpi in un sol nido, </l>
     <l n="407">prima che mai di non discorde voglia </l>
     <l n="408">noi co' Francesi alcuna terra accoglia. – </l>
    </lg>
    <lg n="52">
     <l n="409">Tien su la spada, mentre ei sì favella, </l>
     <l n="410">la fera destra in minaccievol atto. </l>
     <l n="411">Riman ciascuno a quel parlar, a quella </l>
     <l n="412">orribil faccia, muto e stupefatto. </l>
     <l n="413">Poscia con vista men turbata e fella </l>
     <l n="414">cortesemente inverso il re s'è tratto: </l>
     <l n="415">– Spera, – gli dice – alto signor, ch'io reco </l>
     <l n="416">non poco aiuto: or Solimano è teco. – </l>
    </lg>
    <lg n="53">
     <l n="417">Aladin, ch'a lui contra era già sorto, </l>
     <l n="418">risponde: – Oh come lieto or qui ti veggio </l>
     <l n="419">diletto amico! Or del mio stuol ch'è morto </l>
     <l n="420">non sento il danno; assai temea di peggio. </l>
     <l n="421">Tu lo mio stabilire e in tempo corto </l>
     <l n="422">puoi ridrizzar il tuo caduto seggio, </l>
     <l n="423">se 'l Ciel no 'l vieta. – Indi le braccia al collo, </l>
     <l n="424">così detto, gli stese e circondollo. </l>
    </lg>
    <lg n="54">
     <l n="425">Finita l'accoglienza, il re concede </l>
     <l n="426">il suo medesmo soglio al gran niceno. </l>
     <l n="427">Egli poscia a sinistra in nobil sede </l>
     <l n="428">si pone, ed al suo fianco alluoga Ismeno, </l>
     <l n="429">e mentre seco parla ed a lui chiede </l>
     <l n="430">di lor venuta, ed ei risponde a pieno, </l>
     <l n="431">l'alta donzella ad onorar in pria </l>
     <l n="432">vien Solimano; ogn'altro indi seguia. </l>
    </lg>
    <lg n="55">
     <l n="433">Seguì fra gl'altri Ormusse, il qual la schiera </l>
     <l n="434">di quegli Arabi suoi a guidar tolse; </l>
     <l n="435">e mentre la battaglia ardea più fera, </l>
     <l n="436">per disusate vie così s'avolse </l>
     <l n="437">ch'aiutando il silenzio e l'aria nera </l>
     <l n="438">lei salva al fin nella città raccolse, </l>
     <l n="439">e con le biade e con rapiti armenti </l>
     <l n="440">aita porse a l'affamate genti. </l>
    </lg>
    <lg n="56">
     <l n="441">Sol con la faccia torva e disdegnosa </l>
     <l n="442">tacito si rimase il fer circasso, </l>
     <l n="443">a guisa di leon quando si posa, </l>
     <l n="444">girando gli occhi e non movendo il passo. </l>
     <l n="445">Ma nel Soldan feroce alzar non osa </l>
     <l n="446">Orcano il volto, e 'l tien pensoso e basso. </l>
     <l n="447">Così a conciglio il palestin tiranno </l>
     <l n="448">e 'l re de' Turchi e i cavalier qui stanno. </l>
    </lg>
    <lg n="57">
     <l n="449">Ma il pio Goffredo la vittoria e i vinti </l>
     <l n="450">avea seguiti, e libere le vie, </l>
     <l n="451">e fatto intanto a i suoi guerrieri estinti </l>
     <l n="452">l'ultimo onor di sacre essequie e pie; </l>
     <l n="453">ed ora a gli altri impon che siano accinti </l>
     <l n="454">a dar l'assalto nel secondo die, </l>
     <l n="455">e con maggiore e più terribil faccia </l>
     <l n="456">di guerra i chiusi barbari minaccia. </l>
    </lg>
    <lg n="58">
     <l n="457">E perché conosciuto avea il drapello, </l>
     <l n="458">ch'aiutò lui contra la gente infida, </l>
     <l n="459">esser de' suoi più cari ed esser quello </l>
     <l n="460">che già seguì l'insidiosa guida, </l>
     <l n="461">e Tancredi con lor, che nel castello </l>
     <l n="462">prigion restò de la fallace Armida, </l>
     <l n="463">ne la presenza sol de l'Eremita </l>
     <l n="464">e d'alcuni più saggi a sé gli invita; </l>
    </lg>
    <lg n="59">
     <l n="465">e dice lor: – Prego ch'alcun racconti </l>
     <l n="466">de' vostri brevi errori il dubbio corso, </l>
     <l n="467">e come poscia vi strovaste pronti </l>
     <l n="468">in sì grand'uopo a dar sì gran soccorso. – </l>
     <l n="469">Vergognando tenean basse le fronti, </l>
     <l n="470">ch'era al cor picciol fallo amaro morso. </l>
     <l n="471">Al fin del re britanno il chiaro figlio </l>
     <l n="472">ruppe il silenzio, e disse alzando il ciglio: </l>
    </lg>
    <lg n="60">
     <l n="473">– Partimmo noi che fuor de l'urna a sorte </l>
     <l n="474">tratti non fummo, ognun per sé nascoso, </l>
     <l n="475">d'Amor, no 'l nego, le fallaci scorte </l>
     <l n="476">seguendo e d'un bel volto insidioso. </l>
     <l n="477">Per vie ne trasse disusate e torte </l>
     <l n="478">fra noi discordi, e in sé ciascun geloso. </l>
     <l n="479">Nutrian gli amori e i nostri sdegni (ahi! tardi </l>
     <l n="480">troppo il conosco) or parolette, or guardi. </l>
    </lg>
    <lg n="61">
     <l n="481">Al fin giungemmo al loco ove già scese </l>
     <l n="482">fiamma dal cielo in dilatate falde, </l>
     <l n="483">e di natura vendicò l'offese </l>
     <l n="484">sovra le genti in mal oprar sì salde. </l>
     <l n="485">Fu già terra feconda, almo paese, </l>
     <l n="486">or acque son bituminose e calde </l>
     <l n="487">e steril lago; e quanto ei torpe e gira, </l>
     <l n="488">compressa è l'aria e grave il puzzo spira. </l>
    </lg>
    <lg n="62">
     <l n="489">Questo è lo stagno in cui nulla di greve </l>
     <l n="490">si getta mai che giunga insino al basso, </l>
     <l n="491">ma in guisa pur d'abete o d'orno leve </l>
     <l n="492">l'uom vi sornuota e 'l duro ferro e 'l sasso. </l>
     <l n="493">Siede in esso un castello, e stretto e breve </l>
     <l n="494">ponte concede a' peregrini il passo. </l>
     <l n="495">Ivi n'accolse, e non so con qual arte </l>
     <l n="496">vaga è là dentro e ride ogni sua parte. </l>
    </lg>
    <lg n="63">
     <l n="497">V'è l'aura molle e 'l ciel sereno e lieti </l>
     <l n="498">gli alberi e i prati e pure e dolci l'onde, </l>
     <l n="499">ove fra gli amenissimi mirteti </l>
     <l n="500">sorge una fonte e un fiumicel diffonde: </l>
     <l n="501">piovono in grembo a l'erbe i sonni queti </l>
     <l n="502">con un soave mormorio di fronde, </l>
     <l n="503">cantan gli augelli: i marmi io taccio e l'oro </l>
     <l n="504">meravigliosi d'arte e di lavoro. </l>
    </lg>
    <lg n="64">
     <l n="505">Apprestar su l'erbetta, ov'è più densa </l>
     <l n="506">l'ombra e vicino al suon de l'acque chiare, </l>
     <l n="507">fece di sculti vasi altera mensa </l>
     <l n="508">e ricca di vivande elette e care. </l>
     <l n="509">Era qui ciò ch'ogni stagion dispensa, </l>
     <l n="510">ciò che dona la terra o manda il mare, </l>
     <l n="511">ciò che l'arte condisce; e cento belle </l>
     <l n="512">servivano al convito accorte ancelle. </l>
    </lg>
    <lg n="65">
     <l n="513">Ella d'un parlar dolce e d'un bel riso </l>
     <l n="514">temprava altrui cibo mortale e rio. </l>
     <l n="515">Or mentre ancor ciascuno a mensa assiso </l>
     <l n="516">beve con lungo incendio un lungo oblio, </l>
     <l n="517">sorse e disse: &lt;&lt;Or qui riedo.&gt;&gt; E con un viso </l>
     <l n="518">ritornò poi non sì tranquillo e pio. </l>
     <l n="519">Con una man picciola verga scote, </l>
     <l n="520">tien l'altra un libro, e legge in basse note. </l>
    </lg>
    <lg n="66">
     <l n="521">Legge la maga, ed io pensiero e voglia </l>
     <l n="522">sento mutar, mutar vita ed albergo. </l>
     <l n="523">(Strana virtù!) novo pensier m'invoglia: </l>
     <l n="524">salto ne l'acqua, e mi vi tuffo e immergo. </l>
     <l n="525">Non so come ogni gamba entro s'accoglia, </l>
     <l n="526">come l'un braccio e l'altro entri nel tergo, </l>
     <l n="527">m'accorcio e stringo, e su la pelle cresce </l>
     <l n="528">squamoso il cuoio; e d'uom son fatto un pesce. </l>
    </lg>
    <lg n="67">
     <l n="529">Così ciascun de gli altri anco fu vòlto </l>
     <l n="530">e guizzò meco in quel vivace argento. </l>
     <l n="531">Quale allor mi foss'io, come di stolto </l>
     <l n="532">vano e torbido sogno, or me 'n rammento. </l>
     <l n="533">Piacquele al fin tornarci il proprio volto; </l>
     <l n="534">ma tra la meraviglia e lo spavento </l>
     <l n="535">muti eravam, quando turbata in vista </l>
     <l n="536">in tal guisa ne parla e ne contrista: </l>
    </lg>
    <lg n="68">
     <l n="537">&lt;&lt;Ecco, a voi noto è il mio poter&gt;&gt; ne dice </l>
     <l n="538">&lt;&lt;e quanto sopra voi l'imperio ho pieno. </l>
     <l n="539">Pende dal mio voler ch'altri infelice </l>
     <l n="540">perda in prigione eterna il ciel sereno, </l>
     <l n="541">altri divenga augello, altri radice </l>
     <l n="542">faccia e germogli nel terrestre seno, </l>
     <l n="543">o che s'induri in selce, o in molle fonte </l>
     <l n="544">si liquefaccia, o vesta irsuta fronte. </l>
    </lg>
    <lg n="69">
     <l n="545">Ben potete schivar l'aspro mio sdegno, </l>
     <l n="546">quando servire al mio piacer v'aggrade: </l>
     <l n="547">farvi pagani, e per lo nostro regno </l>
     <l n="548">contra l'empio Buglion mover le spade.&gt;&gt; </l>
     <l n="549">Ricusàr tutti e aborrìr l'indegno </l>
     <l n="550">patto; solo a Rambaldo il persuade. </l>
     <l n="551">Noi (ché non val difesa) entro una buca </l>
     <l n="552">di lacci avolse ove non è che luca. </l>
    </lg>
    <lg n="70">
     <l n="553">Poi nel castello istesso a sorte venne </l>
     <l n="554">Tancredi, ed egli ancor fu prigioniero. </l>
     <l n="555">Ma poco tempo in carcere ci tenne </l>
     <l n="556">la falsa maga; e (s'io n'intesi il vero) </l>
     <l n="557">di seco trarne da quell'empia ottenne </l>
     <l n="558">del signor di Damasco un messaggiero, </l>
     <l n="559">ch'al re d'Egitto in don fra cento armati </l>
     <l n="560">ne conduceva inermi e incatenati. </l>
    </lg>
    <lg n="71">
     <l n="561">Così ce n'andavamo; e come l'alta </l>
     <l n="562">providenza del Cielo ordina e move, </l>
     <l n="563">il buon Rinaldo, il qual più sempre essalta </l>
     <l n="564">la gloria sua con opre eccelse e nove, </l>
     <l n="565">in noi s'aviene, e i cavalieri assalta </l>
     <l n="566">nostri custodi e fa l'usate prove: </l>
     <l n="567">gli uccide e vince, e di quell'arme loro </l>
     <l n="568">fa noi vestir che nostre in prima foro. </l>
    </lg>
    <lg n="72">
     <l n="569">Io 'l vidi, e 'l vider questi; e da lui porta </l>
     <l n="570">ci fu la destra, e fu sua voce udita. </l>
     <l n="571">Falso è il romor che qui risuona e porta </l>
     <l n="572">sì rea novella, e salva è la sua vita; </l>
     <l n="573">ed oggi è il terzo dì che con la scorta </l>
     <l n="574">d'un peregrin fece da noi partita </l>
     <l n="575">per girne in Antiochia, e pria depose </l>
     <l n="576">l'arme che rotte aveva e sanguinose. – </l>
    </lg>
    <lg n="73">
     <l n="577">Così parlava, e l'Eremita intanto </l>
     <l n="578">volgeva al cielo l'una e l'altra luce. </l>
     <l n="579">Non un color, non serba un volto: oh quanto </l>
     <l n="580">più sacro e venerabile or riluce! </l>
     <l n="581">Pieno di Dio, rapto dal zelo, a canto </l>
     <l n="582">a l'angeliche menti ei si conduce; </l>
     <l n="583">gli si svela il futuro, e ne l'eterna </l>
     <l n="584">serie de gli anni e de l'età s'interna </l>
    </lg>
    <lg n="74">
     <l n="585">e la bocca sciogliendo in maggior suono </l>
     <l n="586">scopre le cose altrui ch'indi verranno. </l>
     <l n="587">Tutti conversi a le sembianze, al tuono </l>
     <l n="588">de l'insolita voce attenti stanno. </l>
     <l n="589">– Vive – dice – Rinaldo, e l'altre sono </l>
     <l n="590">arti e bugie di feminile inganno. </l>
     <l n="591">Vive, e la vita giovanetta acerba </l>
     <l n="592">a più mature glorie il Ciel riserba. </l>
    </lg>
    <lg n="75">
     <l n="593">Presagi sono e fanciulleschi affanni </l>
     <l n="594">questi ond'or l'Asia lui conosce e noma. </l>
     <l n="595">Ecco chiaro vegg'io, correndo gli anni, </l>
     <l n="596">ch'egli s'oppone a l'empio Augusto e 'l doma </l>
     <l n="597">e sotto l'ombra de gli argentei vanni </l>
     <l n="598">l'aquila sua copre la Chiesa e Roma, </l>
     <l n="599">che de la fèra avrà tolte a gli artigli; </l>
     <l n="600">e ben di lui nasceran degni i figli. </l>
    </lg>
    <lg n="76">
     <l n="601">De' figli i figli, e chi verrà da quelli, </l>
     <l n="602">quinci avran chiari e memorandi essempi; </l>
     <l n="603">e da' Cesari ingiusti e da' rubelli </l>
     <l n="604">difenderan le mitre e i sacri tèmpi. </l>
     <l n="605">Premer gli alteri e sollevar gli imbelli, </l>
     <l n="606">difender gli innocenti e punir gli empi, </l>
     <l n="607">fian l'arti lor: così verrà che vole </l>
     <l n="608">l'aquila estense oltra le vie del sole. </l>
    </lg>
    <lg n="77">
     <l n="609">E dritto è ben che, se 'l ver mira e 'l lume, </l>
     <l n="610">ministri a Pietro i folgori mortali. </l>
     <l n="611">U' per Cristo si pugni, ivi le piume </l>
     <l n="612">spiegar dée sempre invitte e trionfali, </l>
     <l n="613">ché ciò per suo nativo alto costume </l>
     <l n="614">dielle il Cielo e per leggi a lei fatali. </l>
     <l n="615">Onde piace là su che in questa degna </l>
     <l n="616">impresa, onde partì, chiamato vegna. – </l>
    </lg>
    <lg n="78">
     <l n="617">Qui dal soggetto vinto il saggio Piero </l>
     <l n="618">stupido tace, e 'l cor ne l'alma faccia </l>
     <l n="619">troppo gran cose de l'estense altero </l>
     <l n="620">valor ragiona, onde tutto altro spiaccia. </l>
     <l n="621">Sorge intanto la notte, e 'l velo nero </l>
     <l n="622">per l'aria spiega e l'ampia terra abbraccia; </l>
     <l n="623">vansene gli altri e dan le membra al sonno, </l>
     <l n="624">ma i suoi pensieri in lui dormir non ponno. </l>
    </lg>
   </lg>
  </body>
 </text>
</TEI>