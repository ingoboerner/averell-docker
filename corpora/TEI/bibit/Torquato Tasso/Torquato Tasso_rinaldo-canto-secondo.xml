<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rinaldo - Canto secondo</title>
    <author>Torquato Tasso</author>
   </titleStmt>
   <extent>
    <measure unit="stanza">55</measure>
    <measure unit="line">440</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_rinaldo-canto-secondo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rinaldo - Canto secondo</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rinaldo - Canto secondo</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Parte Rinaldo, e nel partir si sente</l>
     <l n="2">dal petto acceso ancor partirsi il core;</l>
     <l n="3">null'è ch'allegri la dogliosa mente,</l>
     <l n="4">nulla che l'alma oppressa alzi e ristore;</l>
     <l n="5">vorrebbe esser rimaso, e già si pente</l>
     <l n="6">d'aver lasciato il suo gradito amore:</l>
     <l n="7">la bella donna di cui fatto è servo,</l>
     <l n="8">di liber ch'era più ch'in selva cervo.</l>
    </lg>
    <lg n="2">
     <l n="9">Sei volte e sette a dietro il corsier volve,</l>
     <l n="10">e per tornar verso il suo ben s'invia;</l>
     <l n="11">poscia tutto al contrario si risolve,</l>
     <l n="12">ed oltre segue la primiera via;</l>
     <l n="13">instabil è vie più ch'al vento polve,</l>
     <l n="14">e ben par che d'amor seguace ei sia;</l>
     <l n="15">fa diversi pensier, e in un non ferma</l>
     <l n="16">pur breve spazio l'egra mente inferma.</l>
    </lg>
    <lg n="3">
     <l n="17">Al fin con l'aspre cure e co' sospiri</l>
     <l n="18">accompagna il parlar tremante e basso,</l>
     <l n="19">e dice: — Ove, o disio d'onor, mi tiri</l>
     <l n="20">per forza, ahi folle! a periglioso passo?</l>
     <l n="21">Come vuoi tu ch'ad alte imprese aspiri,</l>
     <l n="22">s'io son privo del cor, s'a dietro il lasso?</l>
     <l n="23">Più che la forza in guerra il cor bisogna;</l>
     <l n="24">senz'esso andrò dunque a mercar vergogna?</l>
    </lg>
    <lg n="4">
     <l n="25">Deh, perché, lasso! a quel parlar cortese,</l>
     <l n="26">a quelle dolci ed amorose note</l>
     <l n="27">non rimas'io con lei, di cui s'accese</l>
     <l n="28">l'alma, e senza cui pace aver non puote?</l>
     <l n="29">Chi, se non tu, crudel, ciò mi contese?</l>
     <l n="30">Tu le preghiere sue fêsti gir vuote,</l>
     <l n="31">e me l'invito a ricusar sforzasti,</l>
     <l n="32">misero! e lunge dal mio ben tirasti. —</l>
    </lg>
    <lg n="5">
     <l n="33">Qui tace, e china a terra i lumi e 'l volto;</l>
     <l n="34">poi così ancora il suo parlar ripiglia:</l>
     <l n="35">— Ahi! quanto è quel desir fallace e stolto</l>
     <l n="36">che tornar a Clarice or mi consiglia,</l>
     <l n="37">e 'n quanti errori è 'l mio discorso involto.</l>
     <l n="38">Lasso! poi ch'al peggio ognor s'appiglia,</l>
     <l n="39">anzi donna sì chiara e sì gentile</l>
     <l n="40">apparir non deve uomo oscuro e vile</l>
    </lg>
    <lg n="6">
     <l n="41">Né fec'io giamai cosa onde sia degno</l>
     <l n="42">del suo cospetto, e ciò negar non vale;</l>
     <l n="43">e già n'ho visto più d'un chiaro segno,</l>
     <l n="44">ch'ella prudente ancor mi stima tale:</l>
     <l n="45">ch'a le parole mie, colma di sdegno,</l>
     <l n="46">risposta diede al mio vil merto eguale;</l>
     <l n="47">e se poi m'invitò, ve la sospinse</l>
     <l n="48">sua cortesia, che la viltà mia vinse.</l>
    </lg>
    <lg n="7">
     <l n="49">Né stato il mio restar le saria caro,</l>
     <l n="50">né bramar degg'io quel ch'a lei non piace:</l>
     <l n="51">quando sarò ne l'arme illustre e chiaro,</l>
     <l n="52">non mi si disdirà l'essere audace;</l>
     <l n="53">e 'l volto ove a sprezzar tutt'altro imparo,</l>
     <l n="54">che m'arde il cor d'inestinguibil face,</l>
     <l n="55">a ciò mi porgerà forza ed ardire,</l>
     <l n="56">e darà piume e vanni al mio desire.</l>
    </lg>
    <lg n="8">
     <l n="57">E benché priv'or sia del core il petto,</l>
     <l n="58">l'alma imago in sua vece entro rinchiude,</l>
     <l n="59">che potrà più che 'l core in ogni effetto</l>
     <l n="60">rendermi ardito, e in me destar vertude. —</l>
     <l n="61">Clarice intanto d'amoroso affetto</l>
     <l n="62">non meno aviene ancor ch'agghiaci e sude,</l>
     <l n="63">e non meno di lui si duole e lagna,</l>
     <l n="64">ma 'l bel viso di più piangendo bagna.</l>
    </lg>
    <lg n="9">
     <l n="65">Bagna il viso di pianto, allarga il freno</l>
     <l n="66">ai sospiri, ai lamenti, e così dice:</l>
     <l n="67">— Qual or sì novo e sì mortal veleno</l>
     <l n="68">t'attosca il petto, o misera Clarice?</l>
     <l n="69">Qual dolce mal d'alta amarezza pieno</l>
     <l n="70">dilettando ti fa mesta e 'nfelice?</l>
     <l n="71">Donde 'l desire in te, donde l'ardore,</l>
     <l n="72">donde la speme ancor nasce e 'l dolore?</l>
    </lg>
    <lg n="10">
     <l n="73">Già ben m'accorgo apertamente, ahi lassa!</l>
     <l n="74">or che l'accorger più nulla mi giova,</l>
     <l n="75">ch'Amor, che l'alme più superbe abbassa,</l>
     <l n="76">or in me fa così spietata prova;</l>
     <l n="77">e ch'egli è quel che sì feroce passa</l>
     <l n="78">dentr'al mio cor come in sua stanza nuova;</l>
     <l n="79">e ch'egli è quel che in lui desire e speme</l>
     <l n="80">ed ardor ed affanno aviva insieme.</l>
    </lg>
    <lg n="11">
     <l n="81">Ma s'egli è quel ch'in un lieta e dolente</l>
     <l n="82">mi fa, quando giamai meco contese?</l>
     <l n="83">Quando, meschina ancor, così repente</l>
     <l n="84">o per forza o per arte egli mi prese?</l>
     <l n="85">Come a schermirmi allor non fui possente,</l>
     <l n="86">ed a fuggir l'ascoste insidie tese?</l>
     <l n="87">Come, no 'l sapendo, io vinta restai?</l>
     <l n="88">Come a lui volontaria io mi donai? —</l>
    </lg>
    <lg n="12">
     <l n="89">Segue intanto Rinaldo il suo viaggio,</l>
     <l n="90">né pur l'alma o le membra alquanto posa;</l>
     <l n="91">e giunge u' dal notturno umido raggio</l>
     <l n="92">face altrui schermo quercia alta e frondosa.</l>
     <l n="93">Ivi scorge nel suol, che 'l vago maggio</l>
     <l n="94">copria di veste allor verde ed erbosa,</l>
     <l n="95">assisi duo guerrier che 'l corpo stanco</l>
     <l n="96">rendean col cibo vigoroso e franco.</l>
    </lg>
    <lg n="13">
     <l n="97">L'invitan questi con parlar cortese,</l>
     <l n="98">ed ei l'invito lor ricusa alquanto;</l>
     <l n="99">ma, non giovando il ricusar, discese</l>
     <l n="100">al fin di sella e lor si mise a canto.</l>
     <l n="101">Poi che ciascuno il nutrimento prese,</l>
     <l n="102">il ragionar ch'avean lasciato intanto</l>
     <l n="103">ripigliaro di nuovo, e quel tal era</l>
     <l n="104">qual conveniasi a sì onorata schiera.</l>
    </lg>
    <lg n="14">
     <l n="105">A caso venne al bon Rinaldo detto</l>
     <l n="106">ch'a la ventura gia di quel destriero.</l>
     <l n="107">Uno di lor, che cavalier perfetto</l>
     <l n="108">tenuto ed appellato era Isoliero,</l>
     <l n="109">allor rispose con turbato aspetto:</l>
     <l n="110">— Deh! cangia omai, baron, cangia pensiero,</l>
     <l n="111">ché tal ventura solo a me conviensi,</l>
     <l n="112">e folle sei se di tentarla pensi.</l>
    </lg>
    <lg n="15">
     <l n="113">Rise Rinaldo e disse: — A l'apparire</l>
     <l n="114">del sol serò con quel cavallo a fronte,</l>
     <l n="115">né lasciarlo altrui vo', né di soffrire</l>
     <l n="116">uso son io sì gravi ingiurie ed onte. —</l>
     <l n="117">Isolier lo spagnuol non può sentire</l>
     <l n="118">ch'altri gli parli in sì orgogliosa fronte;</l>
     <l n="119">onde, tratta la spada: — O qui morrai,</l>
     <l n="120">disse, o l'impresa a me tu lascierai. —</l>
    </lg>
    <lg n="16">
     <l n="121">Il lor compagno era un gentil barone</l>
     <l n="122">de' più pregiati ne l'inglese regno,</l>
     <l n="123">forte ed ardito ad ogni paragone,</l>
     <l n="124">e di molti famosi assai più degno;</l>
     <l n="125">egli avea col destrier fatta tenzone,</l>
     <l n="126">e van gli era tornato ogni dissegno,</l>
     <l n="127">benché non gisse a la ventura ei solo,</l>
     <l n="128">ma di guerrier menasse ardito stuolo.</l>
    </lg>
    <lg n="17">
     <l n="129">Questi che del corsier la forza ha visto,</l>
     <l n="130">la forza c'ha 'l suo stuol morto e conquiso,</l>
     <l n="131">sì che soleva dir che fece acquisto</l>
     <l n="132">di vita, allor non sendo anch'egli ucciso;</l>
     <l n="133">volto al pagan, che d'elmo è già provisto</l>
     <l n="134">e minaccia al garzon con fiero viso,</l>
     <l n="135">gli disse: — Alto guerrier, ascolta, aspetta:</l>
     <l n="136">non correre a ferir con tanta fretta.</l>
    </lg>
    <lg n="18">
     <l n="137">Non ti sdegnar in così strana impresa</l>
     <l n="138">compagno aver, perché non poco fia</l>
     <l n="139">se tu con belva tal prendi contesa,</l>
     <l n="140">avendo un sol guerriero in compagnia. —</l>
     <l n="141">Il pagan che di sdegno ha l'alma accesa,</l>
     <l n="142">e che finir tal lite omai disia,</l>
     <l n="143">qui gli tronca 'l parlar e 'l brando stringe,</l>
     <l n="144">e verso il fier garzon ratto si spinge.</l>
    </lg>
    <lg n="19">
     <l n="145">Tutta la sua possanza in un raccoglie,</l>
     <l n="146">e poi dechina giù l'orribil spada.</l>
     <l n="147">Nel forte scudo l'aversario coglie</l>
     <l n="148">e gliel manda in duo parti in su la strada;</l>
     <l n="149">passa oltre il colpo, ed a l'elmetto toglie</l>
     <l n="150">il bel cimiero, e fa ch'a terra cada:</l>
     <l n="151">non rompe quel, ma ne la spalla scende,</l>
     <l n="152">e l'acciar che la copre alquanto fende.</l>
    </lg>
    <lg n="20">
     <l n="153">Posto per segno a' campi ivi giaceva</l>
     <l n="154">sasso d'immenso pondo antiquo e grosso;</l>
     <l n="155">con man robusta allor Rinaldo il leva,</l>
     <l n="156">là 'v'altri non l'avria di luoco mosso.</l>
     <l n="157">Stretto l'affera, e poi s'alza e solleva,</l>
     <l n="158">ed al nimico suo l'avventa adosso,</l>
     <l n="159">col corpo il braccio accompagnando e insieme</l>
     <l n="160">qui congiungendo le sue forze estreme.</l>
    </lg>
    <lg n="21">
     <l n="161">Non gian presso a Pozzuol con tal furore</l>
     <l n="162">gravi pietre per l'aere intorno errando,</l>
     <l n="163">pietre cui natural impeto fuore</l>
     <l n="164">da l'imo centro al ciel spingea tonando,</l>
     <l n="165">quando dentro 'l terren, chiuso il calore,</l>
     <l n="166">quel ruppe, strada d'essalar trovando,</l>
     <l n="167">con qual dal paladin tirata è questa,</l>
     <l n="168">che stridendo al pagan fiede la testa.</l>
    </lg>
    <lg n="22">
     <l n="169">Stridendo il grave sasso al fier pagano</l>
     <l n="170">percote il capo e frange pria lo scudo,</l>
     <l n="171">ch'opposto avea perché del tutto in vano</l>
     <l n="172">se 'n gisse il colpo, o men gli fusse crudo.</l>
     <l n="173">Si riversa Isolier tremando al piano,</l>
     <l n="174">privo di senso e di vigore ignudo,</l>
     <l n="175">ed a lui gli occhi oscura notte involve,</l>
     <l n="176">ed ogni membro ancor se gli dissolve.</l>
    </lg>
    <lg n="23">
     <l n="177">Non morì già, ma come morto in terra</l>
     <l n="178">un'ora giacque, e man non mosse o piede.</l>
     <l n="179">Rinaldo, che finita aver la guerra</l>
     <l n="180">con aspra morte del pagan si crede,</l>
     <l n="181">a lo sdegno, al furor il petto serra,</l>
     <l n="182">ed affetto gentil l'alma gli fiede:</l>
     <l n="183">sì ch'altamente ei se n'affligge e lagna,</l>
     <l n="184">ché pietade a valor sempre è compagna.</l>
    </lg>
    <lg n="24">
     <l n="185">Rivenuto Isolier, benché assai grave</l>
     <l n="186">si senta, ché 'l fier colpo ancor gli noce,</l>
     <l n="187">pur stringe in man la spada e nulla pave,</l>
     <l n="188">e ver' Rinaldo il piè drizza veloce.</l>
     <l n="189">Ma il buono Inglese con parlar soave</l>
     <l n="190">tempra lo sdegno che sì il cor gli coce,</l>
     <l n="191">e le non lievi differenze accorda;</l>
     <l n="192">ma pria l'alto periglio a lor ricorda,</l>
    </lg>
    <lg n="25">
     <l n="193">e gli dice: — Signor, io vi consiglio</l>
     <l n="194">di non gire a provar questa ventura,</l>
     <l n="195">perciò che sotto 'l ciel maggior periglio</l>
     <l n="196">non è, né cosa ad asseguir più dura;</l>
     <l n="197">non val contra 'l destrier forza o consiglio,</l>
     <l n="198">arma non è dal suo furor secura.</l>
     <l n="199">Ma se pur fisse in ciò le voglie avete,</l>
     <l n="200">ambo uniti a l'impresa insieme andrete.</l>
    </lg>
    <lg n="26">
     <l n="201">E colui col destrier venga a battaglia</l>
     <l n="202">verso 'l quale egli prima i passi muova;</l>
     <l n="203">l'altro stiasi a veder quanto che vaglia</l>
     <l n="204">il suo compagno in così orribil pruova.</l>
     <l n="205">Vi prego ben, signor, che non vi caglia,</l>
     <l n="206">se pur la morte di tentar vi giova,</l>
     <l n="207">d'usar con belva tal vani rispetti,</l>
     <l n="208">ma che pugniate insieme uniti e stretti. —</l>
    </lg>
    <lg n="27">
     <l n="209">Rimasero a que' patti ambo contenti,</l>
     <l n="210">e più che 'l buon Rinaldo anco Isoliero.</l>
     <l n="211">Ma come il sol co' suoi bei raggi ardenti</l>
     <l n="212">ruppe de l'atra notte il velo nero,</l>
     <l n="213">a levarse i guerrier pigri né lenti</l>
     <l n="214">non furo, ed a montar sovra 'l destriero.</l>
     <l n="215">Il britanno guerrier ch'a loro è scorta</l>
     <l n="216">gli guida a l'antro per la via più corta.</l>
    </lg>
    <lg n="28">
     <l n="217">A l'antro onde il corsier mai non solea</l>
     <l n="218">scostarsi, come ei lor narra per strada,</l>
     <l n="219">questi, che senza scudo ir ne vedea</l>
     <l n="220">Rinaldo e senza lancia e senza spada,</l>
     <l n="221">gli disse: — Credi tu la belva rea</l>
     <l n="222">domare inerme, o di morir t'aggrada? —</l>
     <l n="223">E quelli a lui: — Nel cor consiston l'armi,</l>
     <l n="224">onde il forte non è chi mai disarmi. —</l>
    </lg>
    <lg n="29">
     <l n="225">Al disiato luoco intanto giunge</l>
     <l n="226">la bella compagnia. Quivi l'Inglese</l>
     <l n="227">da lor toglie combiato e 'l destrier punge,</l>
     <l n="228">ma degli altri ciascun su l'erba scese</l>
     <l n="229">e lascia il corridore indi non lunge,</l>
     <l n="230">ch'a piè vogliono far l'aspre contese</l>
     <l n="231">per ferir meglio e meglio ancor ritrarsi,</l>
     <l n="232">e più veloci intorno raggirarsi.</l>
    </lg>
    <lg n="30">
     <l n="233">Ecco appare il cavallo e calci tira,</l>
     <l n="234">e fa saltando in ciel ben mille ruote;</l>
     <l n="235">da le narici il fuoco accolto spira,</l>
     <l n="236">move l'orecchie e l'ampie membra scuote;</l>
     <l n="237">a sassi, a sterpi, a piante ei non rimira,</l>
     <l n="238">ma fracassando il tutto urta e percote:</l>
     <l n="239">col nitrito i nemici a fiera guerra</l>
     <l n="240">sfida, e co' piè fa rimbombar la terra.</l>
    </lg>
    <lg n="31">
     <l n="241">Baio e castagno, onde Baiardo è detto:</l>
     <l n="242">d'argentea stella in fronte ei va fregiato,</l>
     <l n="243">balzani ha i piè di dietro, e l'ampio petto</l>
     <l n="244">di grasse polpe largamente ornato;</l>
     <l n="245">ha picciol ventre, ha picciol capo e stretto,</l>
     <l n="246">si posa il folto crin sul destro lato;</l>
     <l n="247">sono le spalle in lui larghe e carnose,</l>
     <l n="248">dritte le gambe asciutte e poderose.</l>
    </lg>
    <lg n="32">
     <l n="249">Tal già Cillaro fu, pria che 'l domasse</l>
     <l n="250">con forza e arte l'amicleo Polluce,</l>
     <l n="251">e tai, prima che lor Marte frenasse</l>
     <l n="252">quei furo, ond'ei l'alto suo carro adduce.</l>
     <l n="253">Ma benché tal, benché al furor sembrasse</l>
     <l n="254">furia da l'imo centro uscita in luce,</l>
     <l n="255">raddoppia al paladin pur l'ardimento,</l>
     <l n="256">e desta in Isolier poco spavento.</l>
    </lg>
    <lg n="33">
     <l n="257">Prima verso Isolier s'invia Baiardo,</l>
     <l n="258">e quei l'attende con la lancia in resta;</l>
     <l n="259">l'asta fracassa l'animal gagliardo,</l>
     <l n="260">e 'l corso suo non però punto arresta.</l>
     <l n="261">Non fu l'Ibero a ritirarsi tardo,</l>
     <l n="262">ed a dar luoco a così gran tempesta;</l>
     <l n="263">sì che quel non l'urtò, ma tornò ratto</l>
     <l n="264">contra di lui ch'avea già il brando tratto.</l>
    </lg>
    <lg n="34">
     <l n="265">Tratta la spada avea, perché non era</l>
     <l n="266">per domar il cavallo ei qui venuto,</l>
     <l n="267">sendo da chi ne avea notizia intera</l>
     <l n="268">per impossibil questo allor tenuto,</l>
     <l n="269">ma per ferir la poderosa fera</l>
     <l n="270">e dargli morte ancor col ferro acuto.</l>
     <l n="271">Sol Rinaldo s'avea vario consiglio</l>
     <l n="272">preso dagli altri, e con maggior periglio.</l>
    </lg>
    <lg n="35">
     <l n="273">Ratto contra l'Ispan Baiardo torna</l>
     <l n="274">feroce, alzando or l'uno or l'altro piede;</l>
     <l n="275">dove la fronte è da la stella adorna</l>
     <l n="276">con la spada il baron veloce 'l fiede;</l>
     <l n="277">ma fiede indarno ed ei di ciò si scorna,</l>
     <l n="278">ch'aver percosso debilmente crede:</l>
     <l n="279">né sa che del corsier la pelle è tale</l>
     <l n="280">che presso lei l'acciaro è molle e frale.</l>
    </lg>
    <lg n="36">
     <l n="281">Sibilando in giù cala il suo tagliente</l>
     <l n="282">ferro di nuovo, e 'l fier con maggior possa,</l>
     <l n="283">sì che l'aspro corsier se ne risente,</l>
     <l n="284">e china il capo sotto la percossa.</l>
     <l n="285">Ma poi di rabbia e di furore ardente</l>
     <l n="286">gli dà con l'urto così fiera scossa</l>
     <l n="287">che 'l pagan cadde, e seco cadde insieme</l>
     <l n="288">quella d'aver vittoria altera speme.</l>
    </lg>
    <lg n="37">
     <l n="289">Rinaldo che cader vede Isoliero,</l>
     <l n="290">e che sua vita al fin n'andria ben tosto,</l>
     <l n="291">perché giacea disteso in sul sentiero</l>
     <l n="292">privo di forze, il primo ardir deposto,</l>
     <l n="293">ratto il passo drizzò verso il destriero;</l>
     <l n="294">e come giunto fu tanto d'accosto</l>
     <l n="295">che 'l potesse ferir, il pugno strinse:</l>
     <l n="296">indi la mano impetuosa spinse.</l>
    </lg>
    <lg n="38">
     <l n="297">Con tal forza il campione il destrier tocca</l>
     <l n="298">che quel che prima o poi mai non gli avvenne:</l>
     <l n="299">di vermiglio color tinse la bocca</l>
     <l n="300">il sangue ch'in gran copia a terra venne.</l>
     <l n="301">Fuor l'arco stral sì presto mai non scocca,</l>
     <l n="302">né sì presto falcon batte le penne,</l>
     <l n="303">come presto il corsier ver' lui si volse,</l>
     <l n="304">e co' denti afferrargli il braccio volse.</l>
    </lg>
    <lg n="39">
     <l n="305">Si ritira il guerriero, e poi raddoppia</l>
     <l n="306">il pugno, e lo colpisce in su la fronte.</l>
     <l n="307">Volto Baiardo i calci spinge a coppia,</l>
     <l n="308">ch'avrian gettato a terra ogn'alto monte.</l>
     <l n="309">Sta su l'aviso, e forze ed arte accoppia</l>
     <l n="310">insieme il cavalier di Chiaramonte:</l>
     <l n="311">dove volge il destrier la testa o 'l piede,</l>
     <l n="312">ei ragirando il passo il luoco cede.</l>
    </lg>
    <lg n="40">
     <l n="313">Sempre al fianco gli sta, dove il cavallo</l>
     <l n="314">non lui con morsi o con gran calci offenda,</l>
     <l n="315">ché vuol che la destrezza, e no 'l metallo,</l>
     <l n="316">dal suo furor terribile il difenda;</l>
     <l n="317">pur, mettendo una volta il piede in fallo,</l>
     <l n="318">colpito fu d'aspra percossa orrenda:</l>
     <l n="319">un calcio recevè nel destro fianco,</l>
     <l n="320">e quasi sotto il colpo ei venne manco.</l>
    </lg>
    <lg n="41">
     <l n="321">Non cadde già, ma si ritenne a pena;</l>
     <l n="322">e se 'l fier calcio era men scarso alquanto,</l>
     <l n="323">con tal vigor fu tratto e con tal lena</l>
     <l n="324">che gli avria l'armi insieme e l'ossa infranto.</l>
     <l n="325">Non qui Baiardo il suo furore affrena,</l>
     <l n="326">ma 'l cavalier riprese forze intanto:</l>
     <l n="327">la seconda schivò crudel percossa</l>
     <l n="328">ch'avea ver' lui con maggior forza mossa.</l>
    </lg>
    <lg n="42">
     <l n="329">Non perciò i piedi a ferir vanno in vano,</l>
     <l n="330">ma grossa quercia e tant'entro sotterra</l>
     <l n="331">ascosa, quanto sorge alta dal piano,</l>
     <l n="332">è da lor colta, rotta e posta a terra.</l>
     <l n="333">Rinaldo quei con l'una e l'altra mano,</l>
     <l n="334">pria che gli tiri a sé, stringe ed afferra.</l>
     <l n="335">Cerca Baiardo uscir di questo impaccio,</l>
     <l n="336">ma troppo è forte del nemico il braccio.</l>
    </lg>
    <lg n="43">
     <l n="337">Move indarno le gambe, indarno ancora</l>
     <l n="338">per morderlo ver' lui la bocca volta;</l>
     <l n="339">si crolla indarno e s'alza e sbuffa, e fuora</l>
     <l n="340">sparge anitrendo l'ira dentro accolta.</l>
     <l n="341">Durò tal zuffa lungo spazio d'ora:</l>
     <l n="342">con gran vigore al fin, con forza molta,</l>
     <l n="343">ma con arte maggior a terra il pone</l>
     <l n="344">il gran figliuol del valoroso Amone.</l>
    </lg>
    <lg n="44">
     <l n="345">Sì come il mar che dianzi alto fremendo</l>
     <l n="346">orribil si mostrava e minaccioso,</l>
     <l n="347">lo suo sdegno e 'l furor poi deponendo</l>
     <l n="348">or tranquillo ed umil giace in riposo:</l>
     <l n="349">così il destrier che prima era tremendo,</l>
     <l n="350">ed in vista crudele e spaventoso,</l>
     <l n="351">t¢cco il suol poi, si sta placido e cheto;</l>
     <l n="352">ma serba de l'alter nel mansueto.</l>
    </lg>
    <lg n="45">
     <l n="353">Gli palpa il collo e gli maneggia il petto</l>
     <l n="354">il cavaliero, e gli ordina le chiome;</l>
     <l n="355">nitrisce quegli e mostra aver diletto,</l>
     <l n="356">perché 'l lusinga il suo signore, e come.</l>
     <l n="357">Rinaldo che se 'l vede esser soggetto,</l>
     <l n="358">e c'ha le furie sue già tutte d¢me,</l>
     <l n="359">la sella e 'l resto a l'altro corsier toglie,</l>
     <l n="360">e questo adorna de l'aurate spoglie.</l>
    </lg>
    <lg n="46">
     <l n="361">Era l'Ispan risorto allor che fêa</l>
     <l n="362">col destrier pugna il giovinetto ardito;</l>
     <l n="363">e vedendo ch'omai d¢mo l'avea,</l>
     <l n="364">stava per lo stupor cheto e smarrito:</l>
     <l n="365">ché 'n membra giovenili ei non credea</l>
     <l n="366">che fosse tal valore insieme unito.</l>
     <l n="367">Rinaldo lo saluta, e chiede poi</l>
     <l n="368">s'alcun rio male ancora forse l'annoi.</l>
    </lg>
    <lg n="47">
     <l n="369">Ed inteso di no prendono il calle</l>
     <l n="370">ove torse il destrier la lor ventura,</l>
     <l n="371">che fuor di quella selva in una valle</l>
     <l n="372">gli scorse al fine assai profonda e scura.</l>
     <l n="373">Scontrano ivi un guerrier che verdi e gialle</l>
     <l n="374">le sopravesti avea su l'armatura,</l>
     <l n="375">e dimostra a l'aspetto alto e superbo</l>
     <l n="376">esser di gran vigore e di gran nerbo.</l>
    </lg>
    <lg n="48">
     <l n="377">Dipinto questi porta in aureo scudo</l>
     <l n="378">con l'ali al fianco il faretrato arciero,</l>
     <l n="379">le belle membra pargolette ignudo,</l>
     <l n="380">bendato gli occhi e di sembiante altero,</l>
     <l n="381">sotto i cui piedi giace avinto il crudo</l>
     <l n="382">Marte. Rinaldo allor da lo scudiero</l>
     <l n="383">del suo compagno una gross'asta tolse,</l>
     <l n="384">e così ver' colui la lingua sciolse:</l>
    </lg>
    <lg n="49">
     <l n="385">— Molto a me più ch'a te conviensi questo</l>
     <l n="386">scudo, o barone; e se no 'l credi, io sono</l>
     <l n="387">accinto e pronto a fartel manifesto.</l>
     <l n="388">Vien dunque a giostra, o pur quel dammi in dono:</l>
     <l n="389">a me più si convien, ché provo infesto</l>
     <l n="390">più ch'altro amor, né spero indi perdono,</l>
     <l n="391">e più son ch'altri di sue fiamme caldo,</l>
     <l n="392">e più in seguirlo ancor costante e saldo. —</l>
    </lg>
    <lg n="50">
     <l n="393">— Ciò vedrassi la pruova, allor l'estrano</l>
     <l n="394">rispose, e se tu vinci, egli tuo fia:</l>
     <l n="395">ma spero tosto riversarti al piano,</l>
     <l n="396">s'ora minor non è la forza mia. —</l>
     <l n="397">Detto così, tolse la lancia in mano,</l>
     <l n="398">e prese al corso un gran spazio di via,</l>
     <l n="399">ed in quel tempo ancor volse Baiardo</l>
     <l n="400">l'altro baron, nulla di lui più tardo.</l>
    </lg>
    <lg n="51">
     <l n="401">Fu dal guerriero estran nel petto colto</l>
     <l n="402">il buon Rinaldo, e quasi a terra spinto,</l>
     <l n="403">ch'era quel forte e valoroso molto,</l>
     <l n="404">e rade volte avezzo ad esser vinto;</l>
     <l n="405">con la lancia egli a lui percosse il volto</l>
     <l n="406">con forza tal che ben l'avrebbe estinto,</l>
     <l n="407">se di tempra men fina era l'elmetto:</l>
     <l n="408">pur di sella lo trasse al suo dispetto.</l>
    </lg>
    <lg n="52">
     <l n="409">Sùbito in piedi lo stranier risorse,</l>
     <l n="410">d'infinito stupor ingombro e pieno:</l>
     <l n="411">ché rade volte caso tal gli occorse,</l>
     <l n="412">e gli occorse or quando il credette meno;</l>
     <l n="413">e 'l forte scudo a l'aversario porse</l>
     <l n="414">dicendo: — Or, cavalier, uscito a pieno</l>
     <l n="415">son da l'obligo mio; tu con la spada,</l>
     <l n="416">se pur la vòi, guadagnar déi la strada. —</l>
    </lg>
    <lg n="53">
     <l n="417">Isolier che mostrarsi al paragone</l>
     <l n="418">degno compagno di Rinaldo ha spene,</l>
     <l n="419">disse a lui volto: — A me questa tenzone</l>
     <l n="420">ed il francarvi il passo or s'appertiene;</l>
     <l n="421">in imprese maggior voi mio campione</l>
     <l n="422">sarete. — E così detto a terra viene,</l>
     <l n="423">e s'incomincia il periglioso assalto,</l>
     <l n="424">ed a girare il ferro or basso or alto.</l>
    </lg>
    <lg n="54">
     <l n="425">Ambo sanno ferir, sanno pararsi,</l>
     <l n="426">ambo han possenti membra, ardito core;</l>
     <l n="427">ambo spingere inanzi, ambo ritrarsi</l>
     <l n="428">san quando è d'uopo, e dar luogo al furore;</l>
     <l n="429">tal ch'or con pieni colpi, ora con scarsi,</l>
     <l n="430">senza vantaggio alcun pugnar due ore.</l>
     <l n="431">Qui si comincia a rivoltar la sorte,</l>
     <l n="432">ed appar Isolier più destro e forte.</l>
    </lg>
    <lg n="55">
     <l n="433">L'audace Ispan, ch'avere il meglio scorge</l>
     <l n="434">di questa pugna, l'animo rinfranca,</l>
     <l n="435">e tanto in lui la forza accresce e sorge,</l>
     <l n="436">quanto dechina nel nemico e manca;</l>
     <l n="437">tal che sì gravi colpi a l'altro porge,</l>
     <l n="438">e sì lo preme, lo raggira e stanca,</l>
     <l n="439">ch'egli loro la strada a forza cesse,</l>
     <l n="440">come che regger più non si potesse.</l>
    </lg>
   </lg>
  </body>
 </text>
</TEI>