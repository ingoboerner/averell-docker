<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Gerusalemme liberata - CANTO UNDICESIMO</title>
    <author>Torquato Tasso</author>
   </titleStmt>
   <extent>
    <measure unit="stanza">86</measure>
    <measure unit="line">688</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_gerusalemme-liberata-canto-und</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Gerusalemme liberata - CANTO UNDICESIMO</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Gerusalemme liberata - CANTO UNDICESIMO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ma 'l capitan de le cristiane genti, </l>
     <l n="2">vòlto avendo a l'assalto ogni pensiero, </l>
     <l n="3">giva apprestando i bellici instrumenti </l>
     <l n="4">quando a lui venne il solitario Piero; </l>
     <l n="5">e trattolo in disparte, in tali accenti </l>
     <l n="6">gli parlò venerabile e severo: </l>
     <l n="7">– Tu movi, o capitan, l'armi terrene, </l>
     <l n="8">ma di là non cominci onde conviene. </l>
    </lg>
    <lg n="2">
     <l n="9">Sia dal Cielo il principio; invoca inanti </l>
     <l n="10">ne le preghiere publiche e devote </l>
     <l n="11">la milizia de gli angioli e de' santi, </l>
     <l n="12">che ne impetri vittoria ella che puote. </l>
     <l n="13">Preceda il clero in sacre vesti, e canti </l>
     <l n="14">con pietosa armonia supplici note; </l>
     <l n="15">e da voi, duci gloriosi e magni, </l>
     <l n="16">pietate il vulgo apprenda e n'accompagni. – </l>
    </lg>
    <lg n="3">
     <l n="17">Così gli parla il rigido romito, </l>
     <l n="18">e 'l buon Goffredo il saggio aviso approva: </l>
     <l n="19">– Servo – risponde – di Giesù gradito, </l>
     <l n="20">il tuo consiglio di seguir mi giova. </l>
     <l n="21">Or mentre i duci a venir meco invito, </l>
     <l n="22">tu i Pastori de' popoli ritrova, </l>
     <l n="23">Guglielmo ed Ademaro, e vostra sia </l>
     <l n="24">la cura de la pompa sacra e pia. – </l>
    </lg>
    <lg n="4">
     <l n="25">Nel seguente mattino il vecchio accoglie </l>
     <l n="26">co' duo gran sacerdoti altri minori, </l>
     <l n="27">ov'entro al vallo tra sacrate soglie </l>
     <l n="28">soleansi celebrar divini onori. </l>
     <l n="29">Quivi gli altri vestìr candide spoglie, </l>
     <l n="30">vestìr dorato ammanto i duo Pastori </l>
     <l n="31">che bipartito sovra i bianchi lini </l>
     <l n="32">s'affibbia al petto, e incoronaro i crini. </l>
    </lg>
    <lg n="5">
     <l n="33">Va Piero solo inanzi e spiega al vento </l>
     <l n="34">il segno riverito in Paradiso, </l>
     <l n="35">e segue il coro a passo grave e lento </l>
     <l n="36">in duo lunghissimi ordini diviso. </l>
     <l n="37">Alternando facean doppio concento </l>
     <l n="38">in supplichevol canto e in umil viso, </l>
     <l n="39">e chiudendo le schiere ivano a paro </l>
     <l n="40">i principi Guglielmo ed Ademaro. </l>
    </lg>
    <lg n="6">
     <l n="41">Venia poscia il Buglion, pur come è l'uso </l>
     <l n="42">di capitan senza compagno a lato; </l>
     <l n="43">seguiano a coppia i duci, e non confuso </l>
     <l n="44">seguiva il campo in lor difesa armato. </l>
     <l n="45">Sì procedendo se n'uscia del chiuso </l>
     <l n="46">de le trinciere il popolo adunato, </l>
     <l n="47">né s'udian trombe o suoni altri feroci </l>
     <l n="48">ma di pietate e d'umiltà sol voci. </l>
    </lg>
    <lg n="7">
     <l n="49">Te Genitor, te Figlio eguale al Padre, </l>
     <l n="50">e te che d'ambo uniti amando spiri, </l>
     <l n="51">e te d'Uomo e di Dio vergine Madre </l>
     <l n="52">invocano propizia a i lor desiri; </l>
     <l n="53">o Duci, e voi che le fulgenti squadre </l>
     <l n="54">del ciel movete in triplicati giri, </l>
     <l n="55">o Divo, e te che de la diva fronte </l>
     <l n="56">la monda umanità lavasti al fonte, </l>
    </lg>
    <lg n="8">
     <l n="57">chiamano; e te che sei pietra e sostegno </l>
     <l n="58">de la magion di Dio fondato e forte, </l>
     <l n="59">ove ora il novo successor tuo degno </l>
     <l n="60">di grazia e di perdono apre le porte, </l>
     <l n="61">e gli altri messi del celeste regno </l>
     <l n="62">che divulgàr la vincitrice morte, </l>
     <l n="63">e quei che 'l vero a confermar seguiro, </l>
     <l n="64">testimoni di sangue e di martiro; </l>
    </lg>
    <lg n="9">
     <l n="65">quegli ancor la cui penna o la favella </l>
     <l n="66">insegnata ha del Ciel la via smarrita, </l>
     <l n="67">e la cara di Cristo e fida ancella </l>
     <l n="68">ch'elesse il ben de la più nobil vita; </l>
     <l n="69">e le vergini chiuse in casta cella </l>
     <l n="70">che Dio con alte nozze a sé marita; </l>
     <l n="71">e quell'altre magnanime a i tormenti, </l>
     <l n="72">sprezzatrici de' regi e de le genti. </l>
    </lg>
    <lg n="10">
     <l n="73">Così cantando, il popolo devoto </l>
     <l n="74">con larghi giri si dispiega e stende, </l>
     <l n="75">e drizza a l'Oliveto il lento moto, </l>
     <l n="76">monte che da l'olive il nome prende, </l>
     <l n="77">monte per sacra fama al mondo noto, </l>
     <l n="78">ch'oriental contra le mura ascende, </l>
     <l n="79">e sol da quelle il parte e ne 'l discosta </l>
     <l n="80">la cupa Giosafà ch'in mezzo è posta. </l>
    </lg>
    <lg n="11">
     <l n="81">Colà s'invia l'essercito canoro, </l>
     <l n="82">e ne suonan le valli ime e profonde </l>
     <l n="83">e gli alti colli e le spelonche loro, </l>
     <l n="84">e da ben mille parti Ecco risponde, </l>
     <l n="85">e quasi par che boscareccio coro </l>
     <l n="86">fra quegli antri si celi e in quelle fronde, </l>
     <l n="87">sì chiaramente replicar s'udia </l>
     <l n="88">or di Cristo il gran nome, or di Maria. </l>
    </lg>
    <lg n="12">
     <l n="89">D'in su le mura ad ammirar fra tanto </l>
     <l n="90">cheti si stanno e attoniti i pagani </l>
     <l n="91">que' tardi avolgimenti e l'umil canto, </l>
     <l n="92">e l'insolite pompe e i riti estrani. </l>
     <l n="93">Poi che cessò de lo spettacol santo </l>
     <l n="94">la novitate, i miseri profani </l>
     <l n="95">alzàr le strida; e di bestemmie e d'onte </l>
     <l n="96">muggì il torrente e la gran valle e 'l monte. </l>
    </lg>
    <lg n="13">
     <l n="97">Ma da la casta melodia soave </l>
     <l n="98">la gente di Giesù però non tace, </l>
     <l n="99">né si volge a que' gridi o cura n'have </l>
     <l n="100">più che di stormo avria d'augei loquace; </l>
     <l n="101">né perché strali aventino, ella pave </l>
     <l n="102">che giungano a turbar la santa pace </l>
     <l n="103">di sì lontano, onde a suo fin ben pote </l>
     <l n="104">condur le sacre incominciate note. </l>
    </lg>
    <lg n="14">
     <l n="105">Poscia in cima del colle ornan l'altare </l>
     <l n="106">che di gran cena al sacerdote è mensa, </l>
     <l n="107">e d'ambo i lati luminosa appare </l>
     <l n="108">sublime lampa in lucid'oro accensa. </l>
     <l n="109">Quivi altre spoglie, e pur dorate e care, </l>
     <l n="110">prende Guglielmo, e pria tacito pensa, </l>
     <l n="111">indi con chiaro suon la voce spiega, </l>
     <l n="112">se stesso accusa e Dio ringrazia e prega. </l>
    </lg>
    <lg n="15">
     <l n="113">Umili intorno ascoltano i primieri, </l>
     <l n="114">le viste i più lontani almen v'han fisse. </l>
     <l n="115">Ma poi che celebrò gli alti misteri </l>
     <l n="116">del puro sacrificio: – Itene – ei disse; </l>
     <l n="117">e in fronte alzando a i popoli guerrieri </l>
     <l n="118">la man sacerdotal, li benedisse. </l>
     <l n="119">Allor se 'n ritornàr le squadre pie </l>
     <l n="120">per le dianzi da lor calcate vie. </l>
    </lg>
    <lg n="16">
     <l n="121">Giunti nel vallo e l'ordine disciolto, </l>
     <l n="122">si rivolge Goffredo a sua magione, </l>
     <l n="123">e l'accompagna stuol calcato e folto </l>
     <l n="124">insino al limitar del padiglione. </l>
     <l n="125">Quivi gli altri accommiata indietro vòlto, </l>
     <l n="126">ma ritien seco i duci il pio Buglione, </l>
     <l n="127">e li raccoglie a mensa, e vuol ch'a fronte </l>
     <l n="128">di Tolosa gli sieda il vecchio conte. </l>
    </lg>
    <lg n="17">
     <l n="129">Poi che de' cibi natural amore </l>
     <l n="130">fu in lor ripresso e l'importuna sete, </l>
     <l n="131">disse a i duci il gran duce: – Al novo albore </l>
     <l n="132">tutti a l'assalto voi pronti sarete: </l>
     <l n="133">quel fia giorno di guerra e di sudore, </l>
     <l n="134">questo sia d'apparecchio e di quiete. </l>
     <l n="135">Dunque ciascun vada al riposo, e poi </l>
     <l n="136">se medesmo prepari e i guerrier suoi. – </l>
    </lg>
    <lg n="18">
     <l n="137">Tolser essi congedo, e manifesto </l>
     <l n="138">quinci gli araldi a suon di trombe fèro </l>
     <l n="139">ch'essere a l'arme apparecchiato e presto </l>
     <l n="140">dée con la nova luce ogni guerriero. </l>
     <l n="141">Così in parte al ristoro e in parte questo </l>
     <l n="142">giorno si diede a l'opre ed al pensiero, </l>
     <l n="143">sin che fe' nova tregua a la fatica </l>
     <l n="144">la cheta notte, del riposo amica. </l>
    </lg>
    <lg n="19">
     <l n="145">Ancor dubbia l'aurora ed immaturo </l>
     <l n="146">ne l'oriente il parto era del giorno, </l>
     <l n="147">né i terreni fendea l'aratro duro </l>
     <l n="148">né fea il pastore a i prati anco ritorno; </l>
     <l n="149">stava tra i rami ogni augellin securo, </l>
     <l n="150">e in selva non s'udia latrato o corno, </l>
     <l n="151">quando a cantar la mattutina tromba </l>
     <l n="152">comincia: – A l'arme! – A l'arme! – il ciel rimbomba </l>
    </lg>
    <lg n="20">
     <l n="153">– A l'arme! a l'arme! – subito ripiglia </l>
     <l n="154">il grido universal di cento schiere. </l>
     <l n="155">Sorge il forte Goffredo e già non piglia </l>
     <l n="156">la gran corazza usata o le schiniere; </l>
     <l n="157">ne veste un'altra ed un pedon somiglia </l>
     <l n="158">in arme speditissime e leggiere; </l>
     <l n="159">e indosso avea già l'agevol pondo, </l>
     <l n="160">quando gli sovragiunse il buon Raimondo. </l>
    </lg>
    <lg n="21">
     <l n="161">Questi, veggendo armato in cotal modo </l>
     <l n="162">il capitano, il suo pensier comprese: </l>
     <l n="163">– Ov'è – gli disse – il grave usbergo e sodo? </l>
     <l n="164">ov'è, signor, l'altro ferrato arnese? </l>
     <l n="165">perché sei parte inerme? Io già non lodo </l>
     <l n="166">che vada con sì debili difese. </l>
     <l n="167">Or da tai segni in te ben argomento </l>
     <l n="168">che sei di gloria ad umil mèta intento. </l>
    </lg>
    <lg n="22">
     <l n="169">Deh! che ricerchi tu? privata palma </l>
     <l n="170">di salitor di mura? Altri le saglia, </l>
     <l n="171">ed esponga men degna ed util alma </l>
     <l n="172">(rischio debito a lui) ne la battaglia; </l>
     <l n="173">tu riprendi, signor, l'usata salma </l>
     <l n="174">e di te stesso a nostro pro ti caglia. </l>
     <l n="175">L'anima tua, mente del campo e vita, </l>
     <l n="176">cautamente per Dio sia custodita. – </l>
    </lg>
    <lg n="23">
     <l n="177">Qui tace, ed ei risponde: – Or ti sia noto </l>
     <l n="178">che quando in Chiaramonte il grande Urbano </l>
     <l n="179">questa spada mi cinse, e me devoto </l>
     <l n="180">fe' cavalier l'onnipotente mano, </l>
     <l n="181">tacitamente a Dio promisi in voto </l>
     <l n="182">non pur l'opera qui di capitano, </l>
     <l n="183">ma d'impiegarvi ancor, quando che fosse, </l>
     <l n="184">qual privato guerrier l'arme e le posse. </l>
    </lg>
    <lg n="24">
     <l n="185">Dunque, poscia che fian contra i nemici </l>
     <l n="186">tutte le genti mie mosse e disposte, </l>
     <l n="187">e ch'a pieno adempito avrò gli uffici </l>
     <l n="188">che son dovuti al principe de l'oste, </l>
     <l n="189">ben è ragion (né tu, credo, il disdici) </l>
     <l n="190">ch'a le mura pugnando anch'io m'accoste, </l>
     <l n="191">e la fede promessa al Cielo osservi: </l>
     <l n="192">egli mi custodisca e mi conservi. – </l>
    </lg>
    <lg n="25">
     <l n="193">Così concluse, e i cavalier francesi </l>
     <l n="194">seguìr l'essempio e i duo minor Buglioni; </l>
     <l n="195">gli altri principi ancor men gravi arnesi </l>
     <l n="196">parte vestiro e si mostràr pedoni. </l>
     <l n="197">Ma i pagani fra tanto erano ascesi </l>
     <l n="198">là dove a i sette gelidi Trioni </l>
     <l n="199">si volge e piega a l'occidente il muro, </l>
     <l n="200">che nel più facil sito è men securo. </l>
    </lg>
    <lg n="26">
     <l n="201">Però ch'altronde la città non teme </l>
     <l n="202">de l'assalto nemico offesa alcuna. </l>
     <l n="203">Quivi non pur l'empio tiranno insieme </l>
     <l n="204">il forte vulgo e gli assoldati aduna, </l>
     <l n="205">ma chiama ancora a le fatiche estreme </l>
     <l n="206">fanciulli e vecchi l'ultima fortuna; </l>
     <l n="207">e van questi portando a i più gagliardi </l>
     <l n="208">calce e zolfo e bitume e sassi e dardi. </l>
    </lg>
    <lg n="27">
     <l n="209">E di machine e d'arme han pieno inante </l>
     <l n="210">tutto quel muro a cui soggiace il piano, </l>
     <l n="211">e quinci in forma d'orrido gigante </l>
     <l n="212">da la cintola in su sorge il Soldano, </l>
     <l n="213">quindi tra' merli il minaccioso Argante </l>
     <l n="214">torreggia, e discoperto è di lontano, </l>
     <l n="215">e in su la torre altissima Angolare </l>
     <l n="216">sovra tutti Clorinda eccelsa appare. </l>
    </lg>
    <lg n="28">
     <l n="217">A costei la faretra e 'l grave incarco </l>
     <l n="218">de l'acute quadrella al tergo pende. </l>
     <l n="219">Ella già ne le mani ha preso l'arco, </l>
     <l n="220">e già lo stral v'ha su la corda e 'l tende; </l>
     <l n="221">e desiosa di ferire, al varco </l>
     <l n="222">la bella arciera i suoi nemici attende. </l>
     <l n="223">Tal già credean la vergine di Delo </l>
     <l n="224">tra l'alte nubi saettar dal cielo. </l>
    </lg>
    <lg n="29">
     <l n="225">Scorre più sotto il re canuto a piede </l>
     <l n="226">da l'una a l'altra porta, e 'n su le mura </l>
     <l n="227">ciò che prima ordinò cauto rivede </l>
     <l n="228">e i difensor conforta e rassecura; </l>
     <l n="229">e qui genti rinforza e là provede </l>
     <l n="230">di maggior copia d'arme, e 'l tutto cura. </l>
     <l n="231">Ma se ne van l'afflitte madri al tempio </l>
     <l n="232">a ripregar nume bugiardo ed empio. </l>
    </lg>
    <lg n="30">
     <l n="233">– Deh! spezza tu del predator francese </l>
     <l n="234">l'asta, Signor, con la man giusta e forte; </l>
     <l n="235">e lui, che tanto il tuo gran nome offese, </l>
     <l n="236">abbatti e spargi sotto l'alte porte. – </l>
     <l n="237">Così dicean, né fur le voci intese </l>
     <l n="238">là giù tra 'l pianto de l'eterna morte. </l>
     <l n="239">Or mentre la città s'appresta e prega, </l>
     <l n="240">le genti e l'arme il pio Buglion dispiega. </l>
    </lg>
    <lg n="31">
     <l n="241">Tragge egli fuor l'essercito pedone </l>
     <l n="242">con molta providenza e con bell'arte, </l>
     <l n="243">e contra il muro ch'assalir dispone </l>
     <l n="244">obliquamente in duo lati il comparte. </l>
     <l n="245">Le baliste per dritto in mezzo pone </l>
     <l n="246">e gli altri ordigni orribili di Marte, </l>
     <l n="247">onde in guisa di fulmini si lancia </l>
     <l n="248">vèr le merlate cime or sasso, or lancia. </l>
    </lg>
    <lg n="32">
     <l n="249">E mette in guardia i cavalier de' fanti </l>
     <l n="250">da tergo, e manda intorno i corridori. </l>
     <l n="251">Dà il segno poi de la battaglia, e tanti </l>
     <l n="252">i sagittari sono e i frombatori </l>
     <l n="253">e l'arme da le machine volanti, </l>
     <l n="254">che scemano fra i merli i difensori. </l>
     <l n="255">Altri v'è morto e 'l loco altri abbandona; </l>
     <l n="256">già men folta del muro è la corona. </l>
    </lg>
    <lg n="33">
     <l n="257">La gente franca impetuosa e ratta </l>
     <l n="258">allor quanto più puote affretta i passi; </l>
     <l n="259">e parte scudo a scudo insieme adatta, </l>
     <l n="260">e di quegli un coperchio al capo fassi, </l>
     <l n="261">e parte sotto machine s'appiatta, </l>
     <l n="262">che fan riparo al grandinar de' sassi; </l>
     <l n="263">ed arrivando al fosso, il cupo e 'l vano </l>
     <l n="264">cercano empirne ed adeguarlo al piano. </l>
    </lg>
    <lg n="34">
     <l n="265">Non era il fosso di palustre limo </l>
     <l n="266">(ché no 'l consente il loco) o d'acqua molle, </l>
     <l n="267">onde l'empieno ancor che largo ed imo, </l>
     <l n="268">le pietre e i fasci e gli arbori e le zolle. </l>
     <l n="269">L'audacissimo Alcasto intanto il primo </l>
     <l n="270">scopre la testa ed una scala estolle, </l>
     <l n="271">e no 'l ritien dura gragnuola o pioggia </l>
     <l n="272">di fervidi bitumi, e su vi poggia. </l>
    </lg>
    <lg n="35">
     <l n="273">Vedeasi in alto il fier elvezio asceso </l>
     <l n="274">mezzo l'aereo calle aver fornito, </l>
     <l n="275">segno a mille saette, e non offeso </l>
     <l n="276">d'alcuna sì che fermi il corso ardito; </l>
     <l n="277">quando un sasso ritondo e di gran peso, </l>
     <l n="278">veloce come di bombarda uscito, </l>
     <l n="279">ne l'elmo il coglie e il risospinge a basso; </l>
     <l n="280">e 'l colpo vien dal lanciator circasso. </l>
    </lg>
    <lg n="36">
     <l n="281">Non è mortal, ma grave il colpo e 'l salto </l>
     <l n="282">sì ch'ei stordisce, e giace immobil pondo. </l>
     <l n="283">Argante allor in suon feroce ed alto: </l>
     <l n="284">– Caduto è il primo, or chi verrà secondo? </l>
     <l n="285">Ché non uscite a manifesto assalto, </l>
     <l n="286">appiattati guerrier, s'io non m'ascondo? </l>
     <l n="287">Non gioveranvi le caverne estrane, </l>
     <l n="288">ma vi morrete come belve in tane. – </l>
    </lg>
    <lg n="37">
     <l n="289">Così dice egli, e per suo dir non cessa </l>
     <l n="290">la gente occulta, e tra i ripari cavi </l>
     <l n="291">e sotto gli alti scudi unita e spessa </l>
     <l n="292">le saette sostiene e i pesi gravi; </l>
     <l n="293">già gli arieti a la muraglia appressa, </l>
     <l n="294">machine grandi e smisurate travi, </l>
     <l n="295">c'han testa di monton ferrata e dura: </l>
     <l n="296">temon le porte il cozzo, e l'alte mura. </l>
    </lg>
    <lg n="38">
     <l n="297">Gran mole intanto è di là su rivolta </l>
     <l n="298">per cento mani al gran bisogno pronte, </l>
     <l n="299">che sovra la testugine più folta </l>
     <l n="300">ruina, e par che vi trabocchi un monte; </l>
     <l n="301">e de gli scudi l'union disciolta, </l>
     <l n="302">più d'un elmo vi frange e d'una fronte, </l>
     <l n="303">e ne riman la terra sparsa e rossa </l>
     <l n="304">d'arme, di sangue, di cervella e d'ossa. </l>
    </lg>
    <lg n="39">
     <l n="305">L'assalitore allor sotto al coperto </l>
     <l n="306">de le machine sue più non ripara, </l>
     <l n="307">ma da i ciechi perigli al rischio aperto </l>
     <l n="308">fuori se n'esce e sua virtù dichiara. </l>
     <l n="309">Altri appoggia le scale e va per l'erto, </l>
     <l n="310">altri percote i fondamenti a gara. </l>
     <l n="311">Ne crolla il muro, e ruinoso i fianchi </l>
     <l n="312">già fesso mostra a l'impeto de' Franchi. </l>
    </lg>
    <lg n="40">
     <l n="313">E ben cadeva a le percosse orrende </l>
     <l n="314">che doppia in lui l'espugnator montone, </l>
     <l n="315">ma sin da' merli il popolo il difende </l>
     <l n="316">con usata di guerra arte e ragione, </l>
     <l n="317">ch'ovunque la gran trave in lui si stende </l>
     <l n="318">cala fasci di lana e li frapone; </l>
     <l n="319">prende in sé le percosse e fa più lente </l>
     <l n="320">la materia arrendevole e cedente. </l>
    </lg>
    <lg n="41">
     <l n="321">Mentre con tal valor s'erano strette </l>
     <l n="322">l'audaci schiere a la tenzon murale, </l>
     <l n="323">curvò Clorinda sette volte, e sette </l>
     <l n="324">rallentò l'arco e n'aventò lo strale; </l>
     <l n="325">e quante in giù se ne volàr saette, </l>
     <l n="326">tante s'insanguinaro il ferro e l'ale. </l>
     <l n="327">Non di sangue plebeo ma del più degno, </l>
     <l n="328">ché sprezza quell'altera ignobil segno. </l>
    </lg>
    <lg n="42">
     <l n="329">Il primo cavalier ch'ella piagasse </l>
     <l n="330">fu l'erede minor del rege inglese. </l>
     <l n="331">Da' suoi ripari a pena il capo ei trasse </l>
     <l n="332">che la mortal percossa in lui discese, </l>
     <l n="333">e che la destra man non gli trapasse </l>
     <l n="334">il guanto de l'acciar nulla contese; </l>
     <l n="335">sì che inabile a l'arme ei si ritira </l>
     <l n="336">fremendo, e meno di dolor che d'ira. </l>
    </lg>
    <lg n="43">
     <l n="337">Il buon conte d'Ambuosa in ripa al fosso, </l>
     <l n="338">e su la scala poi Clotareo il franco: </l>
     <l n="339">quegli morì trafitto il petto e 'l dosso, </l>
     <l n="340">questi da l'un passato a l'altro fianco. </l>
     <l n="341">Sospingeva il monton, quando è percosso </l>
     <l n="342">al signor de' Fiamminghi il braccio manco, </l>
     <l n="343">sì che tra via s'allenta, e vuol poi trarne </l>
     <l n="344">lo strale, e resta il ferro entro la carne. </l>
    </lg>
    <lg n="44">
     <l n="345">A l'incauto Ademar, ch'era da lunge </l>
     <l n="346">la fera pugna a riguardar rivolto, </l>
     <l n="347">la fatal canna arriva e in fronte il punge. </l>
     <l n="348">Stende ei la destra al loco ove l'ha colto, </l>
     <l n="349">quando nova saetta ecco sorgiunge </l>
     <l n="350">sovra la mano e la confige al volto; </l>
     <l n="351">onde egli cade, e fa del sangue sacro </l>
     <l n="352">su l'arme feminili ampio lavacro. </l>
    </lg>
    <lg n="45">
     <l n="353">Ma non lungi da' merli a Palamede, </l>
     <l n="354">mentre ardito disprezza ogni periglio </l>
     <l n="355">e su per gli erti gradi indrizza il piede, </l>
     <l n="356">cala il settimo ferro al destro ciglio, </l>
     <l n="357">e trapassando per la cava sede </l>
     <l n="358">e tra i nervi de l'occhio esce vermiglio </l>
     <l n="359">diretro per la nuca; egli trabocca </l>
     <l n="360">e more a' piè de l'assalita rocca. </l>
    </lg>
    <lg n="46">
     <l n="361">Tal saetta costei. Goffredo intanto </l>
     <l n="362">con novo assalto i difensori opprime. </l>
     <l n="363">Avea condotto ad una porta a canto </l>
     <l n="364">de le machine sue la più sublime. </l>
     <l n="365">Questa è torre di legno, e s'erge tanto </l>
     <l n="366">che può del muro pareggiar le cime; </l>
     <l n="367">torre che grave d'uomini ed armata, </l>
     <l n="368">mobile è su le rote e vien tirata. </l>
    </lg>
    <lg n="47">
     <l n="369">Viene aventando la volubil mole </l>
     <l n="370">lancie e quadrella, e quanto più s'accosta, </l>
     <l n="371">e come nave in guerra a nave suole, </l>
     <l n="372">tenta d'unirsi a la muraglia opposta; </l>
     <l n="373">ma chi lei guarda ed impedir ciò vuole, </l>
     <l n="374">l'urta la fronte e l'una e l'altra costa, </l>
     <l n="375">la respinge con l'aste e le percote </l>
     <l n="376">or con le pietre i merli ed or le rote. </l>
    </lg>
    <lg n="48">
     <l n="377">Tanti di qua, tanti di là fur mossi </l>
     <l n="378">e sassi e dardi ch'oscuronne il cielo. </l>
     <l n="379">S'urtàr duo nembi in aria, e là tornossi </l>
     <l n="380">talor respinto, onde partiva, il telo. </l>
     <l n="381">Come di fronde sono i rami scossi </l>
     <l n="382">da la pioggia indurata in freddo gelo </l>
     <l n="383">e ne caggiono i pomi anco immaturi, </l>
     <l n="384">così cadeano i saracin da i muri, </l>
    </lg>
    <lg n="49">
     <l n="385">però che scende in lor più greve il danno, </l>
     <l n="386">che di ferro assai meno eran guerniti. </l>
     <l n="387">Parte de' vivi ancora in fuga vanno, </l>
     <l n="388">de la gran mole al fulminar smarriti. </l>
     <l n="389">Ma quel che già fu di Nicea tiranno </l>
     <l n="390">vi resta, e fa restarvi i pochi arditi; </l>
     <l n="391">e 'l fero Argante a contraporsi corre, </l>
     <l n="392">presa una trave, a la nemica torre, </l>
    </lg>
    <lg n="50">
     <l n="393">e da sé la respinge e tien lontana </l>
     <l n="394">quanto l'abete è lungo e 'l braccio forte. </l>
     <l n="395">Vi scende ancor la vergine sovrana, </l>
     <l n="396">e de' perigli altrui si fa consorte. </l>
     <l n="397">I Franchi intanto a la pendente lana </l>
     <l n="398">le funi recideano e le ritorte </l>
     <l n="399">con lunghe falci, onde cadendo a terra </l>
     <l n="400">lasciava il muro disarmato in guerra. </l>
    </lg>
    <lg n="51">
     <l n="401">Così la torre sovra, e più di sotto </l>
     <l n="402">l'impetuoso il batte aspro ariete, </l>
     <l n="403">onde comincia omai forato e rotto </l>
     <l n="404">a discoprir le interne vie secrete. </l>
     <l n="405">Essi non lunge il capitan condotto </l>
     <l n="406">al conquassato e tremulo parete, </l>
     <l n="407">nel suo scudo maggior tutto rinchiuso </l>
     <l n="408">che rade volte ha di portar in uso. </l>
    </lg>
    <lg n="52">
     <l n="409">E quivi cauto rimirando spia, </l>
     <l n="410">e scender vede Solimano a basso </l>
     <l n="411">e porsi a la difesa ove s'apria </l>
     <l n="412">tra le ruine il periglioso passo, </l>
     <l n="413">e rimaner della sublime via </l>
     <l n="414">Clorinda in guardia e 'l cavalier circasso. </l>
     <l n="415">Così guardava, e già sentiasi il core </l>
     <l n="416">tutto avampar di generoso ardore. </l>
    </lg>
    <lg n="53">
     <l n="417">Onde rivolto dice al buon Sigiero, </l>
     <l n="418">che gli portava un altro scudo e l'arco: </l>
     <l n="419">– Ora mi porgi, o fedel mio scudiero, </l>
     <l n="420">cotesto men gravoso e grande incarco, </l>
     <l n="421">ché tenterò di trapassar primiero </l>
     <l n="422">su i dirupati sassi il dubbio varco; </l>
     <l n="423">e tempo è ben che qualche nobil opra </l>
     <l n="424">de la nostra virtute omai si scopra. – </l>
    </lg>
    <lg n="54">
     <l n="425">Così mutato scudo a pena disse, </l>
     <l n="426">quando a lui venne una saetta a volo, </l>
     <l n="427">e ne la gamba il colse e la trafisse </l>
     <l n="428">nel più nervoso, ove è più acuto il duolo. </l>
     <l n="429">Che di tua man, Clorinda, il colpo uscisse, </l>
     <l n="430">la fama il canta, e tuo l'onor n'è solo; </l>
     <l n="431">se questo dì servaggio e morte schiva </l>
     <l n="432">la tua gente pagana, a te s'ascriva. </l>
    </lg>
    <lg n="55">
     <l n="433">Ma il fortissimo eroe, quasi non senta </l>
     <l n="434">il mortifero duol de la ferita, </l>
     <l n="435">dal cominciato corso il piè non lenta, </l>
     <l n="436">e monta su i dirupi e gli altri invita. </l>
     <l n="437">Pur s'avede egli poi che no 'l sostenta </l>
     <l n="438">la gamba, offesa troppo ed impedita, </l>
     <l n="439">e ch'inaspra agitando ivi l'ambascia, </l>
     <l n="440">onde sforzato alfin l'assalto lascia. </l>
    </lg>
    <lg n="56">
     <l n="441">E chiamando il buon Guelfo a sé con mano, </l>
     <l n="442">a lui parlava: – Io me ne vo constretto: </l>
     <l n="443">sostien persona tu di capitano </l>
     <l n="444">e di mia lontananza empi il difetto. </l>
     <l n="445">Ma picciol'ora io vi starò lontano: </l>
     <l n="446">vado e ritorno. – E si partia, ciò detto; </l>
     <l n="447">ed ascendendo in un leggier cavallo, </l>
     <l n="448">giunger non può che non sia visto al vallo. </l>
    </lg>
    <lg n="57">
     <l n="449">Al dipartir del capitan, si parte </l>
     <l n="450">e cede il campo la fortuna franca. </l>
     <l n="451">Cresce il vigor ne la contraria parte, </l>
     <l n="452">sorge la speme e gli animi rinfranca; </l>
     <l n="453">e l'ardimento co 'l favor di Marte </l>
     <l n="454">ne' cor fedeli e l'impeto già manca: </l>
     <l n="455">già corre lento ogni lor ferro al sangue, </l>
     <l n="456">e de le trombe istesse il suono langue. </l>
    </lg>
    <lg n="58">
     <l n="457">E già tra' merli a comparir non tarda </l>
     <l n="458">lo stuol fugace che 'l timor caccionne, </l>
     <l n="459">e mirando la vergine gagliarda, </l>
     <l n="460">vero amor de la patria arma le donne. </l>
     <l n="461">Correr le vedi e collocarsi in guarda </l>
     <l n="462">con chiome sparse e con succinte gonne, </l>
     <l n="463">e lanciar dardi e non mostrar paura </l>
     <l n="464">d'esporre il petto per l'amate mura. </l>
    </lg>
    <lg n="59">
     <l n="465">E quel ch'a i Franchi più spavento porge, </l>
     <l n="466">e 'l toglie a i difensor de la cittade, </l>
     <l n="467">è che 'l possente Guelfo (e se n'accorge </l>
     <l n="468">questo popol e quel) percosso cade. </l>
     <l n="469">Tra mille il trova sua fortuna e scòrge </l>
     <l n="470">d'un sasso il corso per lontane strade; </l>
     <l n="471">e da sembiante colpo al tempo stesso </l>
     <l n="472">colto è Raimondo, onde giù cade anch'esso. </l>
    </lg>
    <lg n="60">
     <l n="473">Ed aspramente allor anco fu punto </l>
     <l n="474">ne la proda del fosso Eustazio ardito. </l>
     <l n="475">Né in questo a i Franchi fortunoso punto </l>
     <l n="476">contra lor da' nemici è colpo uscito </l>
     <l n="477">(che n'uscìr molti) onde non sia disgiunto </l>
     <l n="478">corpo da l'alma o non sia almen ferito. </l>
     <l n="479">E in tal prosperità via più feroce </l>
     <l n="480">divenendo il circasso, alza la voce: </l>
    </lg>
    <lg n="61">
     <l n="481">– Non è questa Antiochia, e non è questa </l>
     <l n="482">la notte amica a le cristiane frodi. </l>
     <l n="483">Vedete il chiaro sol, la gente desta, </l>
     <l n="484">altra forma di guerra ed altri modi. </l>
     <l n="485">Dunque favilla in voi nulla più resta </l>
     <l n="486">de l'amor de la preda e de le lodi, </l>
     <l n="487">che sì tosto cessate e sète stanche </l>
     <l n="488">per breve assalto, o Franchi no, ma Franche? – </l>
    </lg>
    <lg n="62">
     <l n="489">Così ragiona, e in guisa tal s'accende </l>
     <l n="490">ne le sue furie il cavaliero audace </l>
     <l n="491">che quell'ampia città ch'egli difende </l>
     <l n="492">non gli par campo del suo ardir capace, </l>
     <l n="493">e si lancia a gran salti ove si fende </l>
     <l n="494">il muro e la fessura adito face; </l>
     <l n="495">ed ingombra l'uscita, e grida intanto </l>
     <l n="496">a Soliman che si vedeva a canto: </l>
    </lg>
    <lg n="63">
     <l n="497">– Soliman, ecco il loco ed ecco l'ora </l>
     <l n="498">che del nostro valor giudice fia. </l>
     <l n="499">Che cessi? o di che temi? or costà fora </l>
     <l n="500">cerchi il pregio sovran chi più 'l desia. – </l>
     <l n="501">Così gli disse, e l'uno e l'altro allora </l>
     <l n="502">precipitosamente a prova uscia; </l>
     <l n="503">l'un da furor, l'altro da onor rpito </l>
     <l n="504">e stimolato dal feroce invito. </l>
    </lg>
    <lg n="64">
     <l n="505">Giunsero inaspettati ed improvisi </l>
     <l n="506">sovra i nemici, e in paragon mostràrsi; </l>
     <l n="507">e da lor tanti furo uomini uccisi, </l>
     <l n="508">e scudi ed elmi dissipati e sparsi, </l>
     <l n="509">e scale tronche ed arieti incisi, </l>
     <l n="510">che di lor parave quasi un monte farsi, </l>
     <l n="511">e mescolati a le ruine alzaro, </l>
     <l n="512">in vece del caduto, alto riparo. </l>
    </lg>
    <lg n="65">
     <l n="513">La gente che pur dianzi ardì salire </l>
     <l n="514">al pregio eccelso di mural corona, </l>
     <l n="515">non ch'or d'entrar ne la cittate aspire, </l>
     <l n="516">ma sembra a le difese anco mal buona; </l>
     <l n="517">e cede al nuovo assalto, e in preda a l'ire </l>
     <l n="518">de' duo guerrier le machine abbandona, </l>
     <l n="519">ch'ad altra guerra omai saran mal atte </l>
     <l n="520">tanto è 'l furor che le percote e batte. </l>
    </lg>
    <lg n="66">
     <l n="521">L'uno e l'altro pagan, come il trasporta </l>
     <l n="522">l'impeto suo, già più e più trascorre; </l>
     <l n="523">già 'l foco chiede a i cittadini, e porta </l>
     <l n="524">duo pini fiammeggianti invèr la torre. </l>
     <l n="525">Cotali uscir da la tartarea porta </l>
     <l n="526">sogliono, e sottosopra il mondo porre, </l>
     <l n="527">le ministre di Pluto empie sorelle, </l>
     <l n="528">lor ceraste scotendo e lor facelle. </l>
    </lg>
    <lg n="67">
     <l n="529">Ma l'invitto Tancredi, il qual altrove </l>
     <l n="530">confortava a l'assalto i suoi latini, </l>
     <l n="531">tosto che vide l'incredibil prove, </l>
     <l n="532">e la gemina fiamma e i duo gran pini, </l>
     <l n="533">tronca in mezzo le voci, e presto move </l>
     <l n="534">a frenar il furor de' saracini; </l>
     <l n="535">e tal del suo valor dà segno orrendo </l>
     <l n="536">che chi vinse e fugò fugge or perdendo. </l>
    </lg>
    <lg n="68">
     <l n="537">Così de la battaglia or qui lo stato </l>
     <l n="538">co 'l variar de la fortuna è vòlto, </l>
     <l n="539">e in questo mezzo il capitan piagato </l>
     <l n="540">ne la gran tenda sua già s'è raccolto </l>
     <l n="541">co 'l buon Sigier, con Baldovino a lato, </l>
     <l n="542">de i mesti amici in gran concorso e folto; </l>
     <l n="543">ei che s'affretta e di tirar s'affanna </l>
     <l n="544">de la piaga lo stral, rompe la canna, </l>
    </lg>
    <lg n="69">
     <l n="545">e la via più vicina e più spedita </l>
     <l n="546">a la cura di lui vuol che si prenda, </l>
     <l n="547">scoprasi ogni latebra a la ferita </l>
     <l n="548">e largamente si risechi e fenda. </l>
     <l n="549">– Rimandatemi in guerra, onde fornita </l>
     <l n="550">non sia co 'l dì prima ch'a lei mi renda. – </l>
     <l n="551">Così dice; e premendo il lungo cerro </l>
     <l n="552">d'una gran lancia, offre la gamba al ferro. </l>
    </lg>
    <lg n="70">
     <l n="553">E già l'antico Eròtimo, che nacque </l>
     <l n="554">in riva al Po, s'adopra in sua salute, </l>
     <l n="555">il qual de l'erbe e de le nobil acque </l>
     <l n="556">ben conosceva ogni uso, ogni virtute; </l>
     <l n="557">caro a le Muse ancor, ma si compiacque </l>
     <l n="558">ne la gloria minor de l'arti mute; </l>
     <l n="559">sol curò tòrre a morte i corpi frali, </l>
     <l n="560">e potea far i nomi anco immortali. </l>
    </lg>
    <lg n="71">
     <l n="561">Stassi appoggiato, e con secura faccia </l>
     <l n="562">freme immobile al pianto il capitano. </l>
     <l n="563">Quegli in gonna succinto e da le braccia </l>
     <l n="564">ripiegato il vestir, leggiero e piano </l>
     <l n="565">or con l'erbe potenti in van procaccia </l>
     <l n="566">trarne lo strale, or con la dotta mano; </l>
     <l n="567">e con la destra il tenta e co 'l tenace </l>
     <l n="568">ferro il va riprendendo, e nulla face. </l>
    </lg>
    <lg n="72">
     <l n="569">L'arte sue non seconda ed al disegno </l>
     <l n="570">par che per nulla via fortuna arrida; </l>
     <l n="571">e nel piagato eroe giunge a tal segno </l>
     <l n="572">l'aspro martìr che n'è quasi omicida. </l>
     <l n="573">Or qui l'angiol custode, al duol indegno </l>
     <l n="574">mosso di lui, colse dittamo in Ida: </l>
     <l n="575">erba crinita di purpureo fiore </l>
     <l n="576">c'have in giovani foglie alto valore. </l>
    </lg>
    <lg n="73">
     <l n="577">E ben mastra natura a le montane </l>
     <l n="578">capre n'insegna la virtù celata, </l>
     <l n="579">qualor vengon percosse e lor rimane </l>
     <l n="580">nel fianco affissa la saetta alata. </l>
     <l n="581">Questa, benché da parti assai lontane, </l>
     <l n="582">in un momento l'angelo ha recata, </l>
     <l n="583">e non veduto entro le mediche onde </l>
     <l n="584">de gli apprestati bagni il succo infonde, </l>
    </lg>
    <lg n="74">
     <l n="585">e del fonte di Lidia i sacri umori </l>
     <l n="586">e l'odorata panacea vi mesce. </l>
     <l n="587">Ne sparge il vecchio la ferita, e fuori </l>
     <l n="588">volontario per sé lo stral se n'esce </l>
     <l n="589">e si ristagna il sangue; e già i dolori </l>
     <l n="590">fuggono da la gamba e 'l vigor cresce. </l>
     <l n="591">Grida Eròtimo allor: – L'arte maestra </l>
     <l n="592">te non risana o la mortal mia destra, </l>
    </lg>
    <lg n="75">
     <l n="593">maggior virtù ti salva; un angiol, credo, </l>
     <l n="594">medico per te fatto, è sceso in terra, </l>
     <l n="595">ché di celeste mano i segni vedo: </l>
     <l n="596">prendi l'arme; che tardi? e riedi in guerra. – </l>
     <l n="597">Avido di battaglia il pio Goffredo </l>
     <l n="598">già ne l'ostro le gambe avolge e serra, </l>
     <l n="599">e l'asta crolla smisurata, e imbraccia </l>
     <l n="600">il già deposto scudo e l'elmo allaccia. </l>
    </lg>
    <lg n="76">
     <l n="601">Uscì dal chiuso vallo, e si converse </l>
     <l n="602">con mille dietro a la città percossa: </l>
     <l n="603">sopra di polve il ciel gli si coperse, </l>
     <l n="604">tremò sotto la terra al moto scossa; </l>
     <l n="605">e lontano appressar le genti averse </l>
     <l n="606">d'alto il miraro, e corse lor per l'ossa </l>
     <l n="607">un tremor freddo e strinse il sangue in gelo. </l>
     <l n="608">Egli alzò tre fiate il grido al cielo. </l>
    </lg>
    <lg n="77">
     <l n="609">Conosce il popol suo l'altera voce </l>
     <l n="610">e 'l grido eccitator de la battaglia, </l>
     <l n="611">e riprendendo l'impeto veloce </l>
     <l n="612">di novo ancora a la tenzon si scaglia. </l>
     <l n="613">Ma già la coppia de i pagan feroce </l>
     <l n="614">nel rotto accolta s'è della muraglia, </l>
     <l n="615">difendendo ostinata il varco fesso </l>
     <l n="616">dal buon Tancredi e da chi vien con esso. </l>
    </lg>
    <lg n="78">
     <l n="617">Qui disdegnoso giunse e minacciante </l>
     <l n="618">chiuso ne l'arme il capitan di Francia, </l>
     <l n="619">e 'n su la prima giunta al fero Argante </l>
     <l n="620">l'asta ferrata fulminando lancia. </l>
     <l n="621">Nessuna mural machina si vante </l>
     <l n="622">d'aventar con più forza alcuna lancia. </l>
     <l n="623">Tuona per l'aria la nodosa trave, </l>
     <l n="624">v'oppon lo scudo Argante e nulla pave. </l>
    </lg>
    <lg n="79">
     <l n="625">S'apre lo scudo al frassino pungente, </l>
     <l n="626">né la dura corazza anco il sostiene, </l>
     <l n="627">ché rompe tutte l'arme, e finalmente </l>
     <l n="628">il sangue saracino a sugger viene. </l>
     <l n="629">Ma si svelle il circasso (e 'l duol non sente) </l>
     <l n="630">da l'arme il ferro affisso e da le vene, </l>
     <l n="631">e 'n Goffredo il ritorce: – A te – dicendo </l>
     <l n="632">– rimando il tronco, e l'armi tue ti rendo. – </l>
    </lg>
    <lg n="80">
     <l n="633">L'asta, ch'offesa or porta ed or vendetta, </l>
     <l n="634">per lo noto sentier vola e rivola, </l>
     <l n="635">ma già colui non fère ove è diretta, </l>
     <l n="636">ch'egli si piega e 'l capo al colpo invola; </l>
     <l n="637">coglie il fedel Sigiero, il qual ricetta </l>
     <l n="638">profondamente il ferro entro la gola, </l>
     <l n="639">né gli rincresce, del suo caro duce </l>
     <l n="640">morendo in vece, abbandonar la luce. </l>
    </lg>
    <lg n="81">
     <l n="641">Quasi in quel punto Soliman percote </l>
     <l n="642">con una scelce il cavalier normando; </l>
     <l n="643">e questi al colpo si contorce e scote </l>
     <l n="644">e cade giù come paleo rotando. </l>
     <l n="645">Or più Goffredo sostener non pote </l>
     <l n="646">l'ira di tante offese, e impugna il brando; </l>
     <l n="647">e sovra la confusa alta ruina </l>
     <l n="648">ascende, e move omai guerra vicina. </l>
    </lg>
    <lg n="82">
     <l n="649">E ben ei vi facea mirabil cose, </l>
     <l n="650">e contrasti seguiano aspri e mortali, </l>
     <l n="651">ma fuor uscì la notte e 'l mondo ascose </l>
     <l n="652">sotto il caliginoso orror de l'ali; </l>
     <l n="653">e l'ombre sue pacifiche interpose </l>
     <l n="654">fra tante ire de' miseri mortali, </l>
     <l n="655">sì che cessò Goffredo e fe' ritorno. </l>
     <l n="656">Cotal fine ebbe il sanguinoso giorno. </l>
    </lg>
    <lg n="83">
     <l n="657">Ma pria che 'l pio Buglione il campo ceda, </l>
     <l n="658">fa indietro riportar gli egri e i languenti, </l>
     <l n="659">e già non lascia a' suoi nemici in preda </l>
     <l n="660">l'avanzo de' suoi bellici tormenti; </l>
     <l n="661">pur salva la gran torre avien che rieda, </l>
     <l n="662">primo terror de le nemiche genti, </l>
     <l n="663">come che sia da l'orrida tempesta </l>
     <l n="664">sdruscita anch'essa in alcun loco e pesta. </l>
    </lg>
    <lg n="84">
     <l n="665">Da' gran perigli uscita ella se 'n viene </l>
     <l n="666">giungendo a loco omai di securezza. </l>
     <l n="667">Ma qual nave talor ch'a vele piene </l>
     <l n="668">corre il mar procelloso e l'onde sprezza, </l>
     <l n="669">poscia in vista del porto o su l'arene </l>
     <l n="670">o su i fallaci scogli un fianco spezza; </l>
     <l n="671">o qual destrier passa le dubbie strade </l>
     <l n="672">e presso al dolce albergo incespa e cade; </l>
    </lg>
    <lg n="85">
     <l n="673">tale inciampa la torre, e tal da quella </l>
     <l n="674">parte che volse a l'impeto de' sassi </l>
     <l n="675">frange due rote debili, sì ch'ella </l>
     <l n="676">ruinosa pendendo arresta i passi. </l>
     <l n="677">Ma le suppone appoggi e la puntella </l>
     <l n="678">lo stuol che la conduce e seco stassi, </l>
     <l n="679">insin che i pronti fabri intorno vanno </l>
     <l n="680">saldando in lei d'ogni sua piaga il danno. </l>
    </lg>
    <lg n="86">
     <l n="681">Così Goffredo impone, il qual desia </l>
     <l n="682">che si racconci inanzi al novo sole, </l>
     <l n="683">ed occupando questa e quella via </l>
     <l n="684">dispon le guardie intorno a l'alta mole; </l>
     <l n="685">ma 'l suon ne la città chiaro s'udia </l>
     <l n="686">di fabrili instrumenti e di parole, </l>
     <l n="687">e mille si vedean fiaccole accese, </l>
     <l n="688">onde seppesi il tutto o si comprese. </l>
    </lg>
   </lg>
  </body>
 </text>
</TEI>