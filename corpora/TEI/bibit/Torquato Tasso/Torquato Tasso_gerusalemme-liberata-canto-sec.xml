<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Gerusalemme liberata - CANTO SECONDO</title>
    <author>Torquato Tasso</author>
   </titleStmt>
   <extent>
    <measure unit="stanza">97</measure>
    <measure unit="line">776</measure>
   </extent>
   <publicationStmt>
    <publisher>UNED University</publisher>
    <idno>Torquato Tasso_gerusalemme-liberata-canto-sec</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Gerusalemme liberata - CANTO SECONDO</title>
     <author>Torquato Tasso</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Gerusalemme liberata - CANTO SECONDO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Mentre il tiranno s'apparecchia a l'armi, </l>
     <l n="2">soletto Ismeno un dì gli s'appresenta, </l>
     <l n="3">Ismen che trar di sotto a i chiusi marmi </l>
     <l n="4">può corpo estinto, e far che spiri e senta, </l>
     <l n="5">Ismen che al suon de' mormoranti carmi </l>
     <l n="6">sin ne la reggia sua Pluton spaventa, </l>
     <l n="7">e i suoi demon ne gli empi uffici impiega </l>
     <l n="8">pur come servi, e gli discioglie e lega. </l>
    </lg>
    <lg n="2">
     <l n="9">Questi or Macone adora, e fu cristiano, </l>
     <l n="10">ma i primi riti anco lasciar non pote; </l>
     <l n="11">anzi sovente in uso empio e profano </l>
     <l n="12">confonde le due leggi a sé mal note, </l>
     <l n="13">ed or da le spelonche, ove lontano </l>
     <l n="14">dal vulgo essercitar suol l'arti ignote, </l>
     <l n="15">vien nel publico rischio al suo signore: </l>
     <l n="16">a re malvagio consiglier peggiore. </l>
    </lg>
    <lg n="3">
     <l n="17">– Signor, – dicea – senza tardar se 'n viene </l>
     <l n="18">il vincitor essercito temuto, </l>
     <l n="19">ma facciam noi ciò che a noi far conviene: </l>
     <l n="20">darà il Ciel, darà il mondo a i forti aiuto. </l>
     <l n="21">Ben tu di re, di duce hai tutte piene </l>
     <l n="22">le parti, e lunge hai visto e proveduto. </l>
     <l n="23">S'empie in tal guisa ogn'altro i propri uffici, </l>
     <l n="24">tomba fia questa terra a' tuoi nemici. </l>
    </lg>
    <lg n="4">
     <l n="25">Io, quanto a me, ne vegno, e del periglio </l>
     <l n="26">e de l'opre compagno, ad aiutarte: </l>
     <l n="27">ciò che può dar di vecchia età consiglio, </l>
     <l n="28">tutto prometto, e ciò che magica arte. </l>
     <l n="29">Gli angeli che dal Cielo ebbero essiglio </l>
     <l n="30">constringerò de le fatiche a parte. </l>
     <l n="31">Ma dond'io voglia incominciar gl'incanti </l>
     <l n="32">e con quai modi, or narrerotti avanti. </l>
    </lg>
    <lg n="5">
     <l n="33">Nel tempio de' cristiani occulto giace </l>
     <l n="34">un sotterraneo altare, e quivi è il volto </l>
     <l n="35">di Colei che sua diva e madre fece </l>
     <l n="36">quel vulgo del suo Dio nato e sepolto. </l>
     <l n="37">Dinanzi al simulacro accesa face </l>
     <l n="38">continua splende; egli è in un velo avolto. </l>
     <l n="39">Pendono intorno in lungo ordine i voti </l>
     <l n="40">che vi portano i creduli devoti. </l>
    </lg>
    <lg n="6">
     <l n="41">Or questa effigie lor, di là rapita, </l>
     <l n="42">voglio che tu di propria man trasporte </l>
     <l n="43">e la riponga entro la tua meschita: </l>
     <l n="44">io poscia incanto adoprerò sì forte </l>
     <l n="45">ch'ognor, mentre ella qui fia custodita, </l>
     <l n="46">sarà fatal custodia a queste porte; </l>
     <l n="47">tra mura inespugnabili il tuo impero </l>
     <l n="48">securo fia per novo alto mistero. – </l>
    </lg>
    <lg n="7">
     <l n="49">Sì disse, e 'l persuase; e impaziente </l>
     <l n="50">il re se 'n corse a la magion di Dio, </l>
     <l n="51">e sforzò i sacerdoti, e irriverente </l>
     <l n="52">il casto simulacro indi rapio; </l>
     <l n="53">e portollo a quel tempio onde sovente </l>
     <l n="54">s'irrita il Ciel co 'l folle culto e rio. </l>
     <l n="55">Nel profan loco e su la sacra imago </l>
     <l n="56">sussurrò poi le sue bestemmie il mago. </l>
    </lg>
    <lg n="8">
     <l n="57">Ma come apparse in ciel l'alba novella, </l>
     <l n="58">quel cui l'immondo tempio in guardia è dato </l>
     <l n="59">non rivide l'imagine dov'ella </l>
     <l n="60">fu posta, e in van cerconne in altro lato. </l>
     <l n="61">Tosto n'avisa il re, ch'a la novella </l>
     <l n="62">di lui si mostra feramente irato, </l>
     <l n="63">ed imagina ben ch'alcun fedele </l>
     <l n="64">abbia fatto quel furto, e che se 'l cele. </l>
    </lg>
    <lg n="9">
     <l n="65">O fu di man fedele opra furtiva, </l>
     <l n="66">o pur il Ciel qui sua potenza adopra, </l>
     <l n="67">che di Colei ch'è sua regina e diva </l>
     <l n="68">sdegna che loco vil l'imagin copra: </l>
     <l n="69">ch'incerta fama è ancor se ciò s'ascriva </l>
     <l n="70">ad arte umana od a mirabil opra; </l>
     <l n="71">ben è pietà che, la pietade e 'l zelo </l>
     <l n="72">uman cedendo, autor se 'n creda il Cielo. </l>
    </lg>
    <lg n="10">
     <l n="73">Il re ne fa con importuna inchiesta </l>
     <l n="74">ricercar ogni chiesa, ogni magione, </l>
     <l n="75">ed a chi gli nasconde o manifesta </l>
     <l n="76">il furto o il reo, gran pene e premi impone. </l>
     <l n="77">Il mago di spiarne anco non resta </l>
     <l n="78">con tutte l'arti il ver; ma non s'appone, </l>
     <l n="79">ché 'l Cielo, opra sua fosse o fosse altrui, </l>
     <l n="80">celolla ad onta de gl'incanti a lui. </l>
    </lg>
    <lg n="11">
     <l n="81">Ma poi che 'l re crudel vide occultarse </l>
     <l n="82">quel che peccato de' fedeli ei pensa, </l>
     <l n="83">tutto in lor d'odio infellonissi, ed arse </l>
     <l n="84">d'ira e di rabbia immoderata immensa. </l>
     <l n="85">Ogni rispetto oblia, vuol vendicarse, </l>
     <l n="86">segua che pote, e sfogar l'alma accensa. </l>
     <l n="87">– Morrà, – dicea – non andrà l'ira a vòto, </l>
     <l n="88">ne la strage comune il ladro ignoto. </l>
    </lg>
    <lg n="12">
     <l n="89">Pur che 'l reo non si salvi, il giusto pèra </l>
     <l n="90">e l'innocente; ma qual giusto io dico? </l>
     <l n="91">è colpevol ciascun, né in loro schiera </l>
     <l n="92">uom fu giamai del nostro nome amico. </l>
     <l n="93">S'anima v'è nel novo error sincera, </l>
     <l n="94">basti a novella pena un fallo antico. </l>
     <l n="95">Su su, fedeli miei, su via prendete </l>
     <l n="96">le fiamme e 'l ferro, ardete ed uccidete. – </l>
    </lg>
    <lg n="13">
     <l n="97">Così parla a le turbe, e se n'intese </l>
     <l n="98">la fama tra' fedeli immantinente, </l>
     <l n="99">ch'attoniti restàr, sì gli sorprese </l>
     <l n="100">il timor de la morte omai presente; </l>
     <l n="101">e non è chi la fuga o le difese, </l>
     <l n="102">lo scusar o 'l pregare ardisca o tente. </l>
     <l n="103">Ma le timide genti e irrisolute </l>
     <l n="104">donde meno speraro ebber salute. </l>
    </lg>
    <lg n="14">
     <l n="105">Vergine era fra lor di già matura </l>
     <l n="106">verginità, d'alti pensieri e regi, </l>
     <l n="107">d'alta beltà; ma sua beltà non cura, </l>
     <l n="108">o tanto sol quant'onestà se 'n fregi. </l>
     <l n="109">E' il suo pregio maggior che tra le mura </l>
     <l n="110">d'angusta casa asconde i suoi gran pregi, </l>
     <l n="111">e de' vagheggiatori ella s'invola </l>
     <l n="112">a le lodi, a gli sguardi, inculta e sola. </l>
    </lg>
    <lg n="15">
     <l n="113">Pur guardia esser non può ch'in tutto celi </l>
     <l n="114">beltà degna ch'appaia e che s'ammiri; </l>
     <l n="115">né tu il consenti, Amor, ma la riveli </l>
     <l n="116">d'un giovenetto a i cupidi desiri. </l>
     <l n="117">Amor, ch'or cieco, or Argo, ora ne veli </l>
     <l n="118">di benda gli occhi, ora ce gli apri e giri, </l>
     <l n="119">tu per mille custodie entro a i più casti </l>
     <l n="120">verginei alberghi il guardo altrui portasti. </l>
    </lg>
    <lg n="16">
     <l n="121">Colei Sofronia, Olindo egli s'appella, </l>
     <l n="122">d'una cittate entrambi e d'una fede. </l>
     <l n="123">Ei che modesto è sì com'essa è bella, </l>
     <l n="124">brama assai, poco spera, e nulla chiede; </l>
     <l n="125">né sa scoprirsi, o non ardisce; ed ella </l>
     <l n="126">o lo sprezza, o no 'l vede, o non s'avede. </l>
     <l n="127">Così fin ora il misero ha servito </l>
     <l n="128">o non visto, o mal noto, o mal gradito. </l>
    </lg>
    <lg n="17">
     <l n="129">S'ode l'annunzio intanto, e che s'appresta </l>
     <l n="130">miserabile strage al popol loro. </l>
     <l n="131">A lei, che generosa è quanto onesta, </l>
     <l n="132">viene in pensier come salvar costoro. </l>
     <l n="133">Move fortezza il gran pensier, l'arresta </l>
     <l n="134">poi la vergogna e 'l verginal decoro; </l>
     <l n="135">vince fortezza, anzi s'accorda e face </l>
     <l n="136">sé vergognosa e la vergogna audace. </l>
    </lg>
    <lg n="18">
     <l n="137">La vergine tra 'l vulgo uscì soletta, </l>
     <l n="138">non coprì sue bellezze, e non l'espose, </l>
     <l n="139">raccolse gli occhi, andò nel vel ristretta, </l>
     <l n="140">con ischive maniere e generose. </l>
     <l n="141">Non sai ben dir s'adorna o se negletta, </l>
     <l n="142">se caso od arte il bel volto compose. </l>
     <l n="143">Di natura, d'Amor, de' cieli amici </l>
     <l n="144">le negligenze sue sono artifici. </l>
    </lg>
    <lg n="19">
     <l n="145">Mirata da ciascun passa, e non mira </l>
     <l n="146">l'altera donna, e innanzi al re se 'n viene. </l>
     <l n="147">Né, perché irato il veggia, il piè ritira, </l>
     <l n="148">ma il fero aspetto intrepida sostiene. </l>
     <l n="149">– Vengo, signor, – gli disse – e 'ntanto l'ira </l>
     <l n="150">prego sospenda e 'l tuo popolo affrene: </l>
     <l n="151">vengo a scoprirti, e vengo a darti preso </l>
     <l n="152">quel reo che cerchi, onde sei tanto offeso. – </l>
    </lg>
    <lg n="20">
     <l n="153">A l'onesta baldanza, a l'improviso </l>
     <l n="154">folgorar di bellezze altere e sante, </l>
     <l n="155">quasi confuso il re, quasi conquiso, </l>
     <l n="156">frenò lo sdegno, e placò il fer sembiante. </l>
     <l n="157">S'egli era d'alma o se costei di viso </l>
     <l n="158">severa manco, ei diveniane amante; </l>
     <l n="159">ma ritrosa beltà ritroso core </l>
     <l n="160">non prende, e sono i vezzi esca d'Amore. </l>
    </lg>
    <lg n="21">
     <l n="161">Fu stupor, fu vaghezza, e fu diletto, </l>
     <l n="162">s'amor non fu, che mosse il cor villano. </l>
     <l n="163">– Narra – ei le dice – il tutto; ecco, io commetto </l>
     <l n="164">che non s'offenda il popol tuo cristiano. – </l>
     <l n="165">Ed ella: – Il reo si trova al tuo cospetto: </l>
     <l n="166">opra è il furto, signor, di questa mano; </l>
     <l n="167">io l'imagine tolsi, io son colei </l>
     <l n="168">che tu ricerchi, e me punir tu déi. – </l>
    </lg>
    <lg n="22">
     <l n="169">Così al publico fato il capo altero </l>
     <l n="170">offerse, e 'l volse in sé sola raccòrre. </l>
     <l n="171">Magnanima menzogna, or quand'è il vero </l>
     <l n="172">sì bello che si possa a te preporre? </l>
     <l n="173">Riman sospeso, e non sì tosto il fero </l>
     <l n="174">tiranno a l'ira, come suol, trascorre. </l>
     <l n="175">Poi la richiede: – I' vuo' che tu mi scopra </l>
     <l n="176">chi dié consiglio, e chi fu insieme a l'opra. </l>
    </lg>
    <lg n="23">
     <l n="177">– Non volsi far de la mia gloria altrui </l>
     <l n="178">né pur minima parte; – ella gli dice </l>
     <l n="179">– sol di me stessa io consapevol fui, </l>
     <l n="180">sol consigliera, e sola essecutrice. </l>
     <l n="181">– Dunque in te sola – ripigliò colui </l>
     <l n="182">– caderà l'ira mia vendicatrice. – </l>
     <l n="183">Diss'ella: – E' giusto: esser a me conviene, </l>
     <l n="184">se fui sola a l'onor, sola a le pene. – </l>
    </lg>
    <lg n="24">
     <l n="185">Qui comincia il tiranno a risdegnarsi; </l>
     <l n="186">poi le dimanda: – Ov'hai l'imago ascosa? </l>
     <l n="187">– Non la nascosi, – a lui risponde – io l'arsi, </l>
     <l n="188">e l'arderla stimai laudabil cosa; </l>
     <l n="189">così almen non potrà più violarsi </l>
     <l n="190">per man di miscredenti ingiuriosa. </l>
     <l n="191">Signore, o chiedi il furto, o 'l ladro chiedi: </l>
     <l n="192">quel no 'l vedrai in eterno, e questo il vedi. </l>
    </lg>
    <lg n="25">
     <l n="193">Benché né furto è il mio, né ladra i' sono: </l>
     <l n="194">giust'è ritòr ciò ch'a gran torto è tolto. – </l>
     <l n="195">Or, quest'udendo, in minaccievol suono </l>
     <l n="196">freme il tiranno, e 'l fren de l'ira è sciolto. </l>
     <l n="197">Non speri più di ritrovar perdono </l>
     <l n="198">cor pudico, alta mente e nobil volto; </l>
     <l n="199">e 'ndarno Amor contr'a lo sdegno crudo </l>
     <l n="200">di sua vaga bellezza a lei fa scudo. </l>
    </lg>
    <lg n="26">
     <l n="201">Presa è la bella donna, e 'ncrudelito </l>
     <l n="202">il re la danna entr'un incendio a morte. </l>
     <l n="203">Già 'l velo e 'l casto manto a lei rapito, </l>
     <l n="204">stringon le molli braccia aspre ritorte. </l>
     <l n="205">Ella si tace, e in lei non sbigottito, </l>
     <l n="206">ma pur commosso alquanto è il petto forte; </l>
     <l n="207">e smarrisce il bel volto in un colore </l>
     <l n="208">che non è pallidezza, ma candore. </l>
    </lg>
    <lg n="27">
     <l n="209">Divulgossi il gran caso, e quivi tratto </l>
     <l n="210">già 'l popol s'era: Olindo anco v'accorse. </l>
     <l n="211">Dubbia era la persona e certo il fatto; </l>
     <l n="212">venia, che fosse la sua donna in forse. </l>
     <l n="213">Come la bella prigioniera in atto </l>
     <l n="214">non pur di rea, ma di dannata ei scorse, </l>
     <l n="215">come i ministri al duro ufficio intenti </l>
     <l n="216">vide, precipitoso urtò le genti. </l>
    </lg>
    <lg n="28">
     <l n="217">Al re gridò: – Non è, non è già rea </l>
     <l n="218">costei del furto, e per follia se 'n vanta. </l>
     <l n="219">Non pensò, non ardì, né far potea </l>
     <l n="220">donna sola e inesperta opra cotanta. </l>
     <l n="221">Come ingannò i custodi? e de la Dea </l>
     <l n="222">con qual arti involò l'imagin santa? </l>
     <l n="223">Se 'l fece, il narri. Io l'ho, signor, furata. – </l>
     <l n="224">Ahi! tanto amò la non amante amata. </l>
    </lg>
    <lg n="29">
     <l n="225">Soggiunse poscia: – Io là, donde riceve </l>
     <l n="226">l'alta vostra meschita e l'aura e 'l die, </l>
     <l n="227">di notte ascesi, e trapassai per breve </l>
     <l n="228">foro tentando inaccessibil vie. </l>
     <l n="229">A me l'onor, la morte a me si deve: </l>
     <l n="230">non usurpi costei le pene mie. </l>
     <l n="231">Mie son quelle catene, e per me questa </l>
     <l n="232">fiamma s'accende, e 'l rogo a me s'appresta. – </l>
    </lg>
    <lg n="30">
     <l n="233">Alza Sofronia il viso, e umanamente </l>
     <l n="234">con occhi di pietade in lui rimira. </l>
     <l n="235">– A che ne vieni, o misero innocente? </l>
     <l n="236">qual consiglio o furor ti guida o tira? </l>
     <l n="237">Non son io dunque senza te possente </l>
     <l n="238">a sostener ciò che d'un uom può l'ira? </l>
     <l n="239">Ho petto anch'io, ch'ad una morte crede </l>
     <l n="240">di bastar solo, e compagnia non chiede. – </l>
    </lg>
    <lg n="31">
     <l n="241">Così parla a l'amante; e no 'l dispone </l>
     <l n="242">sì ch'egli si disdica, e pensier mute. </l>
     <l n="243">Oh spettacolo grande, ove a tenzone </l>
     <l n="244">sono Amore e magnanima virtute! </l>
     <l n="245">ove la morte al vincitor si pone </l>
     <l n="246">in premio, e 'l mal del vinto è la salute! </l>
     <l n="247">Ma più s'irrita il re quant'ella ed esso </l>
     <l n="248">è più costante in incolpar se stesso. </l>
    </lg>
    <lg n="32">
     <l n="249">Pargli che vilipeso egli ne resti, </l>
     <l n="250">e ch'in disprezzo suo sprezzin le pene. </l>
     <l n="251">– Credasi – dice – ad ambo; e quella e questi </l>
     <l n="252">vinca, e la palma sia qual si conviene. – </l>
     <l n="253">Indi accenna a i sergenti, i quai son presti </l>
     <l n="254">a legar il garzon di lor catene. </l>
     <l n="255">Sono ambo stretti al palo stesso; e vòlto </l>
     <l n="256">è il tergo al tergo, e 'l volto ascoso al volto. </l>
    </lg>
    <lg n="33">
     <l n="257">Composto è lor d'intorno il rogo omai, </l>
     <l n="258">e già le fiamme il mantice v'incita, </l>
     <l n="259">quand'il fanciullo in dolorosi lai </l>
     <l n="260">proruppe, e disse a lei ch'è seco unita: </l>
     <l n="261">– Quest'è dunque quel laccio ond'io sperai </l>
     <l n="262">teco accoppiarmi in compagnia di vita? </l>
     <l n="263">questo è quel foco ch'io credea ch'i cori </l>
     <l n="264">ne dovesse infiammar d'eguali ardori? </l>
    </lg>
    <lg n="34">
     <l n="265">Altre fiamme, altri nodi Amor promise, </l>
     <l n="266">altri ce n'apparecchia iniqua sorte. </l>
     <l n="267">Troppo, ahi! ben troppo, ella già noi divise, </l>
     <l n="268">ma duramente or ne congiunge in morte. </l>
     <l n="269">Piacemi almen, poich'in sì strane guise </l>
     <l n="270">morir pur déi, del rogo esser consorte, </l>
     <l n="271">se del letto non fui; duolmi il tuo fato, </l>
     <l n="272">il mio non già, poich'io ti moro a lato. </l>
    </lg>
    <lg n="35">
     <l n="273">Ed oh mia sorte aventurosa a pieno! </l>
     <l n="274">oh fortunati miei dolci martìri! </l>
     <l n="275">s'impetrarò che, giunto seno a seno, </l>
     <l n="276">l'anima mia ne la tua bocca io spiri; </l>
     <l n="277">e venendo tu meco a un tempo meno, </l>
     <l n="278">in me fuor mandi gli ultimi sospiri. – </l>
     <l n="279">Così dicea piangendo. Ella il ripiglia </l>
     <l n="280">soavemente, e 'n tai detti il consiglia: </l>
    </lg>
    <lg n="36">
     <l n="281">– Amico, altri pensieri, altri lamenti, </l>
     <l n="282">per più alta cagione il tempo chiede. </l>
     <l n="283">Chè non pensi a tue colpe? e non rammenti </l>
     <l n="284">qual Dio prometta a i buoni ampia mercede? </l>
     <l n="285">Soffri in suo nome, e fian dolci i tormenti, </l>
     <l n="286">e lieto aspira a la suprema sede. </l>
     <l n="287">Mira 'l ciel com'è bello, e mira il sole </l>
     <l n="288">ch'a sé par che n'inviti e ne console. – </l>
    </lg>
    <lg n="37">
     <l n="289">Qui il vulgo de' pagani il pianto estolle: </l>
     <l n="290">piange il fedel, ma in voci assai più basse. </l>
     <l n="291">Un non so che d'inusitato e molle </l>
     <l n="292">par che nel duro petto al re trapasse. </l>
     <l n="293">Ei presentillo, e si sdegnò; né volle </l>
     <l n="294">piegarsi, e gli occhi torse, e si ritrasse. </l>
     <l n="295">Tu sola il duol comun non accompagni, </l>
     <l n="296">Sofronia; e pianta da ciascun, non piagni. </l>
    </lg>
    <lg n="38">
     <l n="297">Mentre son in tal rischio, ecco un guerriero </l>
     <l n="298">(ché tal parea) d'alta sembianza e degna; </l>
     <l n="299">e mostra, d'arme e d'abito straniero, </l>
     <l n="300">che di lontan peregrinando vegna. </l>
     <l n="301">La tigre, che su l'elmo ha per cimiero, </l>
     <l n="302">tutti gli occhi a sé trae, famosa insegna, </l>
     <l n="303">insegna usata da Clorinda in guerra; </l>
     <l n="304">onde la credon lei, né 'l creder erra. </l>
    </lg>
    <lg n="39">
     <l n="305">Costei gl'ingegni feminili e gli usi </l>
     <l n="306">tutti sprezzò sin da l'età più acerba: </l>
     <l n="307">a i lavori d'Aracne, a l'ago, a i fusi </l>
     <l n="308">inchinar non degnò la man superba. </l>
     <l n="309">Fuggì gli abiti molli e i lochi chiusi, </l>
     <l n="310">ché ne' campi onestate anco si serba; </l>
     <l n="311">armò d'orgoglio il volto, e si compiacque </l>
     <l n="312">rigido farlo, e pur rigido piacque. </l>
    </lg>
    <lg n="40">
     <l n="313">Tenera ancor con pargoletta destra </l>
     <l n="314">strinse e lentò d'un corridore il morso; </l>
     <l n="315">trattò l'asta e la spada, ed in palestra </l>
     <l n="316">indurò i membri ed allenogli al corso. </l>
     <l n="317">Poscia o per via montana o per silvestra </l>
     <l n="318">l'orme seguì di fer leone e d'orso; </l>
     <l n="319">seguì le guerre, e 'n esse e fra le selve </l>
     <l n="320">fèra a gli uomini parve, uomo a le belve. </l>
    </lg>
    <lg n="41">
     <l n="321">Viene or costei da le contrade perse </l>
     <l n="322">perch' a i cristiani a suo poter resista, </l>
     <l n="323">bench'altre volte ha di lor membra asperse </l>
     <l n="324">le piaggie, e l'onda di lor sangue ha mista. </l>
     <l n="325">Or quivi in arrivando a lei s'offerse </l>
     <l n="326">l'apparato di morte a prima vista. </l>
     <l n="327">Di mirar vaga e di saper qual fallo </l>
     <l n="328">condanni i rei, sospinge oltre il cavallo. </l>
    </lg>
    <lg n="42">
     <l n="329">Cedon le turbe, e i duo legati insieme </l>
     <l n="330">ella si ferma a riguardar da presso. </l>
     <l n="331">Mira che l'una tace e l'altro geme, </l>
     <l n="332">e più vigor mostra il men forte sesso. </l>
     <l n="333">Pianger lui vede in guisa d'uom cui preme </l>
     <l n="334">pietà, non doglia, o duol non di se stesso; </l>
     <l n="335">e tacer lei con gli occhi al ciel sì fisa </l>
     <l n="336">ch'anzi 'l morir par di qua giù divisa. </l>
    </lg>
    <lg n="43">
     <l n="337">Clorinda intenerissi, e si condolse </l>
     <l n="338">d'ambeduo loro e lagrimonne alquanto. </l>
     <l n="339">Pur maggior sente il duol per chi non duolse, </l>
     <l n="340">più la move il silenzio e meno il pianto. </l>
     <l n="341">Senza troppo indugiare ella si volse </l>
     <l n="342">ad un uom che canuto avea da canto: </l>
     <l n="343">– Deh! dimmi: chi son questi? ed al martoro </l>
     <l n="344">qual gli conduce o sorte o colpa loro? – </l>
    </lg>
    <lg n="44">
     <l n="345">Così pregollo, e da colui risposto </l>
     <l n="346">breve ma pieno a le dimande fue: </l>
     <l n="347">Stupissi udendo, e imaginò ben tosto </l>
     <l n="348">ch'ugualmente innocenti eran que' due. </l>
     <l n="349">Già di vietar lor morte ha in sé proposto, </l>
     <l n="350">quanto potranno i preghi o l'arme sue. </l>
     <l n="351">Pronta accorre a la fiamma, e fa ritrarla, </l>
     <l n="352">che già s'appressa, ed a i ministri parla: </l>
    </lg>
    <lg n="45">
     <l n="353">– Alcun non sia di voi che 'n questo duro </l>
     <l n="354">ufficio oltra seguire abbia baldanza, </l>
     <l n="355">sin ch'io non parli al re: ben v'assecuro </l>
     <l n="356">ch'ei non v'accuserà de la tardanza. – </l>
     <l n="357">Ubidiro i sergenti, e mossi furo </l>
     <l n="358">da quella grande sua regal sembianza. </l>
     <l n="359">Poi verso il re si mosse, e lui tra via </l>
     <l n="360">ella trovò che 'ncontra lei venia. </l>
    </lg>
    <lg n="46">
     <l n="361">– Io son Clorinda: – disse – hai forse intesa </l>
     <l n="362">talor nomarmi; e qui, signor, ne vegno </l>
     <l n="363">per ritrovarmi teco a la difesa </l>
     <l n="364">de la fede comune e del tuo regno. </l>
     <l n="365">Son pronta, imponi pure, ad ogni impresa: </l>
     <l n="366">l'alte non temo, e l'umili non sdegno; </l>
     <l n="367">voglimi in campo aperto, o pur tra 'l chiuso </l>
     <l n="368">de le mura impiegar, nulla ricuso. – </l>
    </lg>
    <lg n="47">
     <l n="369">Tacque; e rispose il re: – Qual sì disgiunta </l>
     <l n="370">terra è da l'Asia, o dal camin del sole, </l>
     <l n="371">vergine gloriosa, ove non giunta </l>
     <l n="372">sia la tua fama, e l'onor tuo non vole? </l>
     <l n="373">Or che s'è la tua spada a me congiunta, </l>
     <l n="374">d'ogni timor m'affidi e mi console: </l>
     <l n="375">non, s'essercito grande unito insieme </l>
     <l n="376">fosse in mio scampo, avrei più certa speme. </l>
    </lg>
    <lg n="48">
     <l n="377">Già già mi par ch'a giunger qui Goffredo </l>
     <l n="378">oltra il dover indugi; or tu dimandi </l>
     <l n="379">ch'impieghi io te: sol di te degne credo </l>
     <l n="380">l'imprese malagevoli e le grandi. </l>
     <l n="381">Sovr'a i nostri guerrieri a te concedo </l>
     <l n="382">lo scettro, e legge sia quel che comandi. – </l>
     <l n="383">Così parlava. Ella rendea cortese </l>
     <l n="384">grazie per lodi, indi il parlar riprese: </l>
    </lg>
    <lg n="49">
     <l n="385">– Nova cosa parer dovrà per certo </l>
     <l n="386">che preceda a i servigi il guiderdone; </l>
     <l n="387">ma tua bontà m'affida: i' vuo' ch'in merto </l>
     <l n="388">del futuro servir que' rei mi done. </l>
     <l n="389">In don gli chieggio; e pur, se 'l fallo è incerto, </l>
     <l n="390">gli danna inclementissima ragione; </l>
     <l n="391">ma taccio questo, e taccio i segni espressi </l>
     <l n="392">onde argomento l'innocenza in essi. </l>
    </lg>
    <lg n="50">
     <l n="393">E dirò sol ch'è qui comun sentenza </l>
     <l n="394">che i cristiani togliessero l'imago; </l>
     <l n="395">ma discordo io da voi, né però senza </l>
     <l n="396">alta ragion del mio parer m'appago. </l>
     <l n="397">Fu de le nostre leggi irriverenza </l>
     <l n="398">quell'opra far che persuase il mago: </l>
     <l n="399">ché non convien ne' nostri tèmpi a nui </l>
     <l n="400">gl'idoli avere, e men gl'idoli altrui. </l>
    </lg>
    <lg n="51">
     <l n="401">Dunque suso a Macon recar mi giova </l>
     <l n="402">il miracol de l'opra, ed ei la fece </l>
     <l n="403">per dimostrar ch'i tempi suoi con nova </l>
     <l n="404">religion contaminar non lece. </l>
     <l n="405">Faccia Ismeno incantando ogni sua prova, </l>
     <l n="406">egli a cui le malie son d'arme in vece; </l>
     <l n="407">trattiamo il ferro pur noi cavalieri: </l>
     <l n="408">quest'arte è nostra, e 'n questa sol si speri. – </l>
    </lg>
    <lg n="52">
     <l n="409">Tacque, ciò detto; e 'l re, bench'a pietade </l>
     <l n="410">l'irato cor difficilmente pieghi, </l>
     <l n="411">pur compiacer la volle; e 'l persuade </l>
     <l n="412">ragione, e 'l move autorità di preghi. </l>
     <l n="413">– Abbian vita – rispose – e libertade, </l>
     <l n="414">e nulla a tanto intercessor si neghi. </l>
     <l n="415">Siasi questa o giustizia over perdono, </l>
     <l n="416">innocenti gli assolvo, e rei gli dono. – </l>
    </lg>
    <lg n="53">
     <l n="417"> Così furon disciolti. Aventuroso </l>
     <l n="418">ben veramente fu d'Olindo il fato, </l>
     <l n="419">ch'atto poté mostrar che 'n generoso </l>
     <l n="420">petto al fine ha d'amore amor destato. </l>
     <l n="421">Va dal rogo a le nozze; ed è già sposo </l>
     <l n="422">fatto di reo, non pur d'amante amato. </l>
     <l n="423">Volse con lei morire: ella non schiva, </l>
     <l n="424">poi che seco non muor, che seco viva. </l>
    </lg>
    <lg n="54">
     <l n="425">Ma il sospettoso re stimò periglio </l>
     <l n="426">tanta virtù congiunta aver vicina; </l>
     <l n="427">onde, com'egli volse, ambo in essiglio </l>
     <l n="428">oltra i termini andàr di Palestina. </l>
     <l n="429">Ei, pur seguendo il suo crudel consiglio, </l>
     <l n="430">bandisce altri fedeli, altri confina. </l>
     <l n="431">Oh come lascian mesti i pargoletti </l>
     <l n="432">figli, e gli antichi padri e i dolci letti! </l>
    </lg>
    <lg n="55">
     <l n="433">Dura division! scaccia sol quelli </l>
     <l n="434">di forte corpo e di feroce ingegno; </l>
     <l n="435">ma il mansueto sesso, e gli anni imbelli </l>
     <l n="436">seco ritien, sì come ostaggi, in pegno. </l>
     <l n="437">Molti n'andaro errando, altri rubelli </l>
     <l n="438">fèrsi, e più che 'l timor potè lo sdegno. </l>
     <l n="439">Questi unìrsi co' Franchi, e gl'incontraro </l>
     <l n="440">a punto il dì che 'n Emaùs entraro. </l>
    </lg>
    <lg n="56">
     <l n="441">Emaùs è città cui breve strada </l>
     <l n="442">da la regal Gierusalem disgiunge, </l>
     <l n="443">ed uom che lento a suo diporto vada, </l>
     <l n="444">se parte matutino, a nona giunge. </l>
     <l n="445">Oh quant'intender questo a i Franchi aggrada! </l>
     <l n="446">Oh quanto più 'l desio gli affretta e punge! </l>
     <l n="447">Ma perch'oltra il meriggio il sol già scende, </l>
     <l n="448">qui fa spiegare il capitan le tende. </l>
    </lg>
    <lg n="57">
     <l n="449">L'avean già tese, e poco era remota </l>
     <l n="450">l'alma luce del sol da l'oceano, </l>
     <l n="451">quando duo gran baroni in veste ignota </l>
     <l n="452">venir son visti, e 'n portamento estrano. </l>
     <l n="453">Ogni atto lor pacifico dinota </l>
     <l n="454">che vengon come amici al capitano. </l>
     <l n="455">Del gran re de l'Egitto eran messaggi, </l>
     <l n="456">e molti intorno avean scudieri e paggi. </l>
    </lg>
    <lg n="58">
     <l n="457">Alete è l'un, che da principio indegno </l>
     <l n="458">tra le brutture de la plebe è sorto; </l>
     <l n="459">ma l'inalzaro a i primi onor del regno </l>
     <l n="460">parlar facondo e lusinghiero e scòrto, </l>
     <l n="461">pieghevoli costumi e vario ingegno </l>
     <l n="462">al finger pronto, a l'ingannare accorto: </l>
     <l n="463">gran fabro di calunnie, adorne in modi </l>
     <l n="464">novi, che sono accuse, e paion lodi. </l>
    </lg>
    <lg n="59">
     <l n="465">L'altro è il circasso Argante, uom che straniero </l>
     <l n="466">se 'n venne a la regal corte d'Egitto; </l>
     <l n="467">ma de' satrapi fatto è de l'impero, </l>
     <l n="468">e in sommi gradi a la milizia ascritto: </l>
     <l n="469">impaziente, inessorabil, fero, </l>
     <l n="470">ne l'arme infaticabile ed invitto, </l>
     <l n="471">d'ogni dio sprezzatore, e che ripone </l>
     <l n="472">ne la spada sua legge e sua ragione. </l>
    </lg>
    <lg n="60">
     <l n="473">Chieser questi udienza ed al cospetto </l>
     <l n="474">del famoso Goffredo ammessi entraro, </l>
     <l n="475">e in umil seggio e in un vestire schietto </l>
     <l n="476">fra' suoi duci sedendo il ritrovaro; </l>
     <l n="477">ma verace valor, benché negletto, </l>
     <l n="478">è di se stesso a sé fregio assai chiaro. </l>
     <l n="479">Picciol segno d'onor gli fece Argante, </l>
     <l n="480">in guisa pur d'uom grande e non curante. </l>
    </lg>
    <lg n="61">
     <l n="481">Ma la destra si pose Alete al seno, </l>
     <l n="482">e chinò il capo, e piegò a terra i lumi, </l>
     <l n="483">e l'onorò con ogni modo a pieno </l>
     <l n="484">che di sua gente portino i costumi. </l>
     <l n="485">Cominciò poscia, e di sua bocca uscièno </l>
     <l n="486">più che mèl dolci d'eloquenza i fiumi; </l>
     <l n="487">e perché i Franchi han già il sermone appreso </l>
     <l n="488">de la Soria, fu ciò ch'ei disse inteso. </l>
    </lg>
    <lg n="62">
     <l n="489">– O degno sol cui d'ubudire or degni </l>
     <l n="490">questa adunanza di famosi eroi, </l>
     <l n="491">che per l'adietro ancor le palme e i regni </l>
     <l n="492">da te conobbe e da i consigli tuoi, </l>
     <l n="493">il nome tuo, che non riman tra i segni </l>
     <l n="494">d'Alcide, omai risuona anco fra noi, </l>
     <l n="495">e la fama d'Egitto in ogni parte </l>
     <l n="496">del tuo valor chiare novelle ha sparte. </l>
    </lg>
    <lg n="63">
     <l n="497"> Né v'è fra tanti alcun che non le ascolte </l>
     <l n="498">come egli suol le meraviglie estreme, </l>
     <l n="499">ma dal mio re con istupore accolte </l>
     <l n="500">sono non sol, ma con diletto insieme; </l>
     <l n="501">e s'appaga in narrarle anco a le volte, </l>
     <l n="502">amando in te ciò ch'altri invidia e teme: </l>
     <l n="503">ama il valore, e volontario elegge </l>
     <l n="504">teco unirsi d'amor, se non di legge. </l>
    </lg>
    <lg n="64">
     <l n="505">Da sì bella cagion dunque sospinto, </l>
     <l n="506">l'amicizia e la pace a te richiede, </l>
     <l n="507">e 'l mezzo onde l'un resti a l'altro avinto </l>
     <l n="508">sia la virtù s'esser non può la fede. </l>
     <l n="509">Ma perché inteso avea che t'eri accinto </l>
     <l n="510">per iscacciar l'amico suo di sede, </l>
     <l n="511">volse, pria ch'altro male indi seguisse, </l>
     <l n="512">ch'a te la mente sua per noi s'aprisse. </l>
    </lg>
    <lg n="65">
     <l n="513">E la sua mente è tal, che s'appagarti </l>
     <l n="514">vorrai di quanto hai fatto in guerra tuo, </l>
     <l n="515">né Giudea molestar, né l'altre parti </l>
     <l n="516">che ricopre il favor del regno suo, </l>
     <l n="517">ei promette a l'incontro assecurarti </l>
     <l n="518">il non ben fermo stato. E se voi duo </l>
     <l n="519">sarete uniti, or quando i Turchi e i Persi </l>
     <l n="520">potranno unqua sperar di riaversi? </l>
    </lg>
    <lg n="66">
     <l n="521">Signor, gran cose in picciol tempo hai fatte </l>
     <l n="522">che lunga età porre in oblio non pote: </l>
     <l n="523">esserciti, città, vinti, disfatte, </l>
     <l n="524">superati disagi e strade ignote, </l>
     <l n="525">sì ch'al grido o smarrite o stupefatte </l>
     <l n="526">son le provincie intorno e le remote; </l>
     <l n="527">e se ben acquistar puoi novi imperi, </l>
     <l n="528">acquistar nova gloria indarno speri. </l>
    </lg>
    <lg n="67">
     <l n="529">Giunta è tua gloria al sommo, e per l'inanzi </l>
     <l n="530">fuggir le dubbie guerre a te conviene, </l>
     <l n="531">ch'ove tu vinca, sol di stato avanzi, </l>
     <l n="532">né tua gloria maggior quinci diviene; </l>
     <l n="533">ma l'imperio acquistato e preso inanzi </l>
     <l n="534">e l'onor perdi, se 'l contrario aviene. </l>
     <l n="535">Ben gioco è di fortuna audace e stolto </l>
     <l n="536">por contra il poco e incerto il certo e 'l molto. </l>
    </lg>
    <lg n="68">
     <l n="537">Ma il consiglio di tal cui forse pesa </l>
     <l n="538">ch'altri gli acquisti a lungo ancor conserve, </l>
     <l n="539">e l'aver sempre vinto in ogni impresa, </l>
     <l n="540">e quella voglia natural, che ferve </l>
     <l n="541">e sempre è più ne' cor più grandi accesa, </l>
     <l n="542">d'aver le genti tributarie e serve, </l>
     <l n="543">faran per aventura a te la pace </l>
     <l n="544">fuggir, più che la guerra altri non face. </l>
    </lg>
    <lg n="69">
     <l n="545">T'essorteranno a seguitar la strada </l>
     <l n="546">che t'è dal fato largamente aperta, </l>
     <l n="547">a non depor questa famosa spada, </l>
     <l n="548">al cui valore ogni vittoria è certa, </l>
     <l n="549">sin che la legge di Macon non cada, </l>
     <l n="550">sin che l'Asia per te non sia deserta: </l>
     <l n="551">dolci cose ad udir e dolci inganni </l>
     <l n="552">ond'escon poi sovente estremi danni. </l>
    </lg>
    <lg n="70">
     <l n="553">Ma s'animosità gli occhi non benda, </l>
     <l n="554">né il lume oscura in te de la ragione, </l>
     <l n="555">scorgerai, ch'ove tu la guerra prenda, </l>
     <l n="556">hai di temer, non di sperar cagione, </l>
     <l n="557">ché fortuna qua giù varia a vicenda </l>
     <l n="558">mandandoci venture or triste or buone, </l>
     <l n="559">ed a i voli troppo alti e repentini </l>
     <l n="560">sogliono i precipizi esser vicini. </l>
    </lg>
    <lg n="71">
     <l n="561">Dimmi: s'a' danni tuoi l'Egitto move, </l>
     <l n="562">d'oro e d'arme potente e di consiglio, </l>
     <l n="563">e s'avien che la guerra anco rinove </l>
     <l n="564">il Perso e 'l Turco e di Cassano il figlio, </l>
     <l n="565">quai forze opporre a sì gran furia o dove </l>
     <l n="566">ritrovar potrai scampo al tuo periglio? </l>
     <l n="567">T'affida forse il re malvagio greco </l>
     <l n="568">il qual da i sacri patti unito è teco? </l>
    </lg>
    <lg n="72">
     <l n="569">La fede greca a chi non è palese? </l>
     <l n="570">Tu da un sol tradimento ogni altro impara, </l>
     <l n="571">anzi da mille, perché mille ha tese </l>
     <l n="572">insidie a voi la gente infida, avara. </l>
     <l n="573">Dunque chi dianzi il passo a voi contese, </l>
     <l n="574">per voi la vita esporre or si prepara? </l>
     <l n="575">chi le vie che comuni a tutti sono </l>
     <l n="576">negò, del proprio sangue or farà dono? </l>
    </lg>
    <lg n="73">
     <l n="577">Ma forse hai tu riposta ogni tua speme </l>
     <l n="578">in queste squadre ond'ora cinto siedi. </l>
     <l n="579">Quei che sparsi vincesti, uniti insieme </l>
     <l n="580">di vincer anco agevolmente credi, </l>
     <l n="581">se ben son le tue schiere or molto sceme </l>
     <l n="582">tra le guerre e i disagi, e tu te 'l vedi; </l>
     <l n="583">se ben novo nemico a te s'accresce </l>
     <l n="584">e co' Persi e co' Turchi Egizi mesce. </l>
    </lg>
    <lg n="74">
     <l n="585">Or quando pure estimi esser fatale </l>
     <l n="586">che non ti possa il ferro vincer mai, </l>
     <l n="587">siati concesso, e siati a punto tale </l>
     <l n="588">il decreto del Ciel qual tu te 'l fai; </l>
     <l n="589">vinceratti la fame: a questo male </l>
     <l n="590">che rifugio, per Dio, che schermo avrai? </l>
     <l n="591">Vibra contra costei la lancia, e stringi </l>
     <l n="592">la spada, e la vittoria anco ti fingi. </l>
    </lg>
    <lg n="75">
     <l n="593">Ogni campo d'intorno arso e distrutto </l>
     <l n="594">ha la provida man de gli abitanti, </l>
     <l n="595">e 'n chiuse mura e 'n alte torri il frutto </l>
     <l n="596">riposto, al tuo venir più giorni inanti. </l>
     <l n="597">Tu ch'ardito sin qui ti sei condutto, </l>
     <l n="598">onde speri nutrir cavalli e fanti? </l>
     <l n="599">Dirai: &lt;&lt;L'armata in mar cura ne prende.&gt;&gt; </l>
     <l n="600">Da i venti dunque il viver tuo dipende? </l>
    </lg>
    <lg n="76">
     <l n="601">Comanda forse tua fortuna a i venti, </l>
     <l n="602">e gli avince a sua voglia e gli dislega? </l>
     <l n="603">e 'l mar ch'a i preghi è sordo ed a i lamenti, </l>
     <l n="604">te sol udendo, al tuo voler si piega? </l>
     <l n="605">O non potranno pur le nostre genti, </l>
     <l n="606">e le perse e le turche unite in lega, </l>
     <l n="607">così potente armata in un raccòrre </l>
     <l n="608">ch'a questi legni tuoi si possa opporre? </l>
    </lg>
    <lg n="77">
     <l n="609">Doppia vittoria a te, signor, bisogna, </l>
     <l n="610">s'hai de l'impresa a riportar l'onore. </l>
     <l n="611">Una perdita sola alta vergogna </l>
     <l n="612">può cagionarti e danno anco maggiore: </l>
     <l n="613">ch'ove la nostra armata in rotta pogna </l>
     <l n="614">la tua, qui poi di fame il campo more; </l>
     <l n="615">e se tu sei perdente, indarno poi </l>
     <l n="616">saran vittoriosi i legni tuoi. </l>
    </lg>
    <lg n="78">
     <l n="617">Ora se in tale stato anco rifiuti </l>
     <l n="618">co 'l gran re de l'Egitto e pace e tregua, </l>
     <l n="619">(diasi licenza al ver) l'altre virtuti </l>
     <l n="620">questo consiglio tuo non bene adegua. </l>
     <l n="621">Ma voglia il Ciel che 'l tuo pensier si muti, </l>
     <l n="622">s'a guerra è vòlto, e che 'l contrario segua, </l>
     <l n="623">sì che l'Asia respiri omai da i lutti, </l>
     <l n="624">e goda tu de la vittoria i frutti. </l>
    </lg>
    <lg n="79">
     <l n="625">Né voi che del periglio e de gli affanni </l>
     <l n="626">e de la gloria a lui sète consorti, </l>
     <l n="627">il favor di fortuna or tanto inganni </l>
     <l n="628">che nove guerre a provocar v'essorti. </l>
     <l n="629">Ma qual nocchier che da i marini inganni </l>
     <l n="630">ridutti ha i legni a i desiati porti, </l>
     <l n="631">raccòr dovreste omai le sparse vele, </l>
     <l n="632">né fidarvi di novo al mar crudele. – </l>
    </lg>
    <lg n="80">
     <l n="633">Qui tacque Alete, e 'l suo parlar seguiro </l>
     <l n="634">con basso mormorar que' forti eroi; </l>
     <l n="635">e ben ne gli atti disdegnosi apriro </l>
     <l n="636">quanto ciascun quella proposta annoi. </l>
     <l n="637">Il capitan rivolse gli occhi in giro </l>
     <l n="638">tre volte e quattro, e mirò in fronte i suoi, </l>
     <l n="639">e poi nel volto di colui gli affisse </l>
     <l n="640">ch'attendea la risposta, e così disse: </l>
    </lg>
    <lg n="81">
     <l n="641">– Messaggier, dolcemente a noi sponesti </l>
     <l n="642">ora cortese, or minaccioso invito. </l>
     <l n="643">Se 'l tuo re m'ama e loda i nostri gesti, </l>
     <l n="644">è sua mercede, e m'è l'amor gradito. </l>
     <l n="645">A quella parte poi dove protesti </l>
     <l n="646">la guerra a noi del paganesmo unito, </l>
     <l n="647">risponderò, come da me si suole, </l>
     <l n="648">liberi sensi in semplici parole. </l>
    </lg>
    <lg n="82">
     <l n="649">Sappi che tanto abbiam sin or sofferto </l>
     <l n="650">in mare, in terra, a l'aria chiara e scura, </l>
     <l n="651">solo acciò che ne fosse il calle aperto </l>
     <l n="652">a quelle sacre e venerabil mura, </l>
     <l n="653">per acquistarne appo Dio grazia e merto </l>
     <l n="654">togliendo lor di servitù sì dura, </l>
     <l n="655">né mai grave ne fia per fin sì degno </l>
     <l n="656">esporre onor mondano e vita e regno; </l>
    </lg>
    <lg n="83">
     <l n="657">ché non ambiziosi avari affetti </l>
     <l n="658">ne spronaro a l'impresa, e ne fur guida </l>
     <l n="659">(sgombri il Padre del Ciel da i nostri petti </l>
     <l n="660">peste sì rea, s'in alcun pur s'annida; </l>
     <l n="661">né soffra che l'asperga, e che l'infetti </l>
     <l n="662">di venen dolce che piacendo ancida), </l>
     <l n="663">ma la sua man ch'i duri cor penètra </l>
     <l n="664">soavemente, e gli ammollisce e spetra. </l>
    </lg>
    <lg n="84">
     <l n="665">Questa ha noi mossi e questa ha noi condutti, </l>
     <l n="666">tratti d'ogni periglio e d'ogni impaccio; </l>
     <l n="667">questa fa piani i monti e i fiumi asciutti, </l>
     <l n="668">l'ardor toglie a la state, al verno il ghiaccio; </l>
     <l n="669">placa del mare i tempestosi flutti, </l>
     <l n="670">stringe e rallenta questa a i venti il laccio; </l>
     <l n="671">quindi son l'alte mura aperte ed arse, </l>
     <l n="672">quindi l'armate schiere uccise e sparse; </l>
    </lg>
    <lg n="85">
     <l n="673">quindi l'ardir, quindi la speme nasce, </l>
     <l n="674">non da le frali nostre forze e stanche, </l>
     <l n="675">non da l'armata, e non da quante pasce </l>
     <l n="676">genti la Grecia e non da l'arme franche. </l>
     <l n="677">Pur ch'ella mai non ci abbandoni e lasce, </l>
     <l n="678">poco dobbiam curar ch'altri ci manche. </l>
     <l n="679">Chi sa come difende e come fère, </l>
     <l n="680">soccorso a i suoi perigli altro non chere. </l>
    </lg>
    <lg n="86">
     <l n="681">Ma quando di sua aita ella ne privi, </l>
     <l n="682">per gli error nostri o per giudizi occulti, </l>
     <l n="683">chi fia di noi ch'esser sepulto schivi </l>
     <l n="684">ove i membri di Dio fur già sepulti? </l>
     <l n="685">Noi morirem, né invidia avremo a i vivi; </l>
     <l n="686">noi morirem, ma non morremo inulti, </l>
     <l n="687">né l'Asia riderà di nostra sorte, </l>
     <l n="688">né pianta fia da noi la nostra morte. </l>
    </lg>
    <lg n="87">
     <l n="689">Non creder già che noi fuggiam la pace </l>
     <l n="690">come guerra mortal si fugge e pave, </l>
     <l n="691">ché l'amicizia del tuo re ne piace, </l>
     <l n="692">né l'unirci con lui ne sarà grave; </l>
     <l n="693">ma s' al suo impero la Giudea soggiace, </l>
     <l n="694">tu 'l sai; perché tal cura ei dunque n'have? </l>
     <l n="695">De' regni altrui l'acquisto ei non ci vieti, </l>
     <l n="696">e regga in pace i suoi tranquilli e lieti. – </l>
    </lg>
    <lg n="88">
     <l n="697">Così rispose, e di pungente rabbia </l>
     <l n="698">la risposta ad Argante il cor trafisse; </l>
     <l n="699">nè 'l celò già, ma con enfiate labbia </l>
     <l n="700">si trasse avanti al capitano e disse: </l>
     <l n="701">– Chi la pace non vuol, la guerra s'abbia, </l>
     <l n="702">ché penuria giamai non fu di risse; </l>
     <l n="703">e ben la pace ricusar tu mostri, </l>
     <l n="704">se non t'acqueti a i primi detti nostri. – </l>
    </lg>
    <lg n="89">
     <l n="705">Indi il suo manto per lo lembo prese, </l>
     <l n="706">curvollo e fenne un seno; e 'l seno sporto, </l>
     <l n="707">così pur anco a ragionar riprese </l>
     <l n="708">via più che prima dispettoso e torto: </l>
     <l n="709">– O sprezzator de le più dubbie imprese, </l>
     <l n="710">e guerra e pace in questo sen t'apporto: </l>
     <l n="711">tua sia l'elezione; or ti consiglia </l>
     <l n="712">senz'altro indugio, e qual più vuoi ti piglia. – </l>
    </lg>
    <lg n="90">
     <l n="713">L'atto fero e 'l parlar tutti commosse </l>
     <l n="714">a chiamar guerra in un concorde grido, </l>
     <l n="715">non attendendo che risposto fosse </l>
     <l n="716">dal magnanimo lor duce Goffrido. </l>
     <l n="717">Spiegò quel crudo il seno e 'l manto scosse, </l>
     <l n="718">ed: – A guerra mortal – disse – vi sfido –; </l>
     <l n="719">e 'l disse in atto sì feroce ed empio </l>
     <l n="720">che parve aprir di Giano il chiuso tempio. </l>
    </lg>
    <lg n="91">
     <l n="721">Parve ch'aprendo il seno indi traesse </l>
     <l n="722">il Furor pazzo e la Discordia fera, </l>
     <l n="723">e che ne gli occhi orribili gli ardesse </l>
     <l n="724">la gran face d'Aletto e di Megera. </l>
     <l n="725">Quel grande già che 'ncontra il cielo eresse </l>
     <l n="726">l'alta mole d'error, forse tal era; </l>
     <l n="727">e in cotal atto il rimirò Babelle </l>
     <l n="728">alzar la fronte e minacciar le stelle. </l>
    </lg>
    <lg n="92">
     <l n="729">Soggiunse allor Goffredo: – Or riportate </l>
     <l n="730">al vostro re che venga, e che s'affretti, </l>
     <l n="731">che la guerra accettiam che minacciate; </l>
     <l n="732">e s'ei non vien, fra 'l Nilo suo n'aspetti. – </l>
     <l n="733">Accomiatò lor poscia in dolci e grate </l>
     <l n="734">maniere, e gli onorò di doni eletti. </l>
     <l n="735">Ricchissimo ad Alete un elmo diede </l>
     <l n="736">ch'a Nicea conquistò fra l'altre prede. </l>
    </lg>
    <lg n="93">
     <l n="737">Ebbe Argante una spada; e 'l fabro egregio </l>
     <l n="738">l'else e 'l pomo le fe' gemmato e d'oro, </l>
     <l n="739">con magistero tal che perde il pregio </l>
     <l n="740">de la ricca materia appo il lavoro. </l>
     <l n="741">Poi che la tempra e la ricchezza e 'l fregio </l>
     <l n="742">sottilmente da lui mirati foro, </l>
     <l n="743">disse Argante al Buglion: – Vedrai ben tosto </l>
     <l n="744">come da me il tuo dono in uso è posto. – </l>
    </lg>
    <lg n="94">
     <l n="745">Indi tolto il congedo, è da lui ditto </l>
     <l n="746">al suo compagno: – Or ce n'andremo omai, </l>
     <l n="747">io a Gierusalem, tu verso Egitto, </l>
     <l n="748">tu co 'l sol novo, io co' notturni rai, </l>
     <l n="749">ch'uopo o di mia presenza, o di mio scritto </l>
     <l n="750">esser non può colà dove tu vai. </l>
     <l n="751">Reca tu la risposta, io dilungarmi </l>
     <l n="752">quinci non vuo', dove si trattan l'armi. – </l>
    </lg>
    <lg n="95">
     <l n="753">Così di messaggier fatto è nemico, </l>
     <l n="754">sia fretta intempestiva o sia matura: </l>
     <l n="755">la ragion de le genti e l'uso antico </l>
     <l n="756">s'offenda o no, né 'l pensa egli, nè 'l cura. </l>
     <l n="757">Senza risposta aver, va per l'amico </l>
     <l n="758">silenzio de le stelle a l'alte mura, </l>
     <l n="759">d'indugio impaziente, ed a chi resta </l>
     <l n="760">già non men la dimora anco è molesta. </l>
    </lg>
    <lg n="96">
     <l n="761">Era la notte allor ch'alto riposo </l>
     <l n="762">han l'onde e i venti, e parea muto il mondo. </l>
     <l n="763">Gli animai lassi, e quei che 'l mar ondoso </l>
     <l n="764">o de' liquidi laghi alberga il fondo, </l>
     <l n="765">e chi si giace in tana o in mandra ascoso, </l>
     <l n="766">e i pinti augelli, ne l'oblio profondo </l>
     <l n="767">sotto il silenzio de' secreti orrori </l>
     <l n="768">sopian gli affanni e raddolciano i cori. </l>
    </lg>
    <lg n="97">
     <l n="769">Ma né 'l campo fedel, né 'l franco duca </l>
     <l n="770">si discioglie nel sonno, o almen s'accheta, </l>
     <l n="771">tanta in lor cupidigia è che riluca </l>
     <l n="772">omai nel ciel l'alba aspettata e lieta, </l>
     <l n="773">perché il camin lor mostri, e li conduca </l>
     <l n="774">a la città ch'al gran passaggio è mèta. </l>
     <l n="775">Mirano ad or ad or se raggio alcuno </l>
     <l n="776">spunti, o si schiari de la notte il bruno. </l>
    </lg>
   </lg>
  </body>
 </text>
</TEI>