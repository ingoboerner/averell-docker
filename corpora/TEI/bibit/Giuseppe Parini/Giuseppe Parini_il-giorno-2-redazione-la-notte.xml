<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Il giorno (2 redazione) - La Notte</title>
    <author>Giuseppe Parini</author>
   </titleStmt>
   <extent>
    <measure unit="stanza">29</measure>
    <measure unit="line">673</measure>
   </extent>
   <publicationStmt>
    <publisher>UNED University</publisher>
    <idno>Giuseppe Parini_il-giorno-2-redazione-la-notte</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Il giorno (2 redazione) - La Notte</title>
     <author>Giuseppe Parini</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Il giorno (2 redazione) - La Notte</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Nè tu contenderai benigna Notte,</l>
     <l n="2">Che il mio Giovane illustre io cerchi e guidi</l>
     <l n="3">Con gli estremi precetti entro al tuo regno.</l>
    </lg>
    <lg n="2">
     <l n="4">Già di tenebre involta e di perigli,</l>
     <l n="5">Sola squallida mesta alto sedevi</l>
     <l n="6">Su la timida terra. Il debil raggio</l>
     <l n="7">De le stelle remote e de' pianeti,</l>
     <l n="8">Che nel silenzio camminando vanno,</l>
     <l n="9">Rompea gli orrori tuoi sol quanto è duopo</l>
     <l n="10">A sentirli assai più. Terribil ombra</l>
     <l n="11">Giganteggiando si vedea salire</l>
     <l n="12">Su per le case e su per l'alte torri</l>
     <l n="13">Di teschi antiqui seminate al piede.</l>
     <l n="14">E upupe e gufi e mostri avversi al sole</l>
     <l n="15">Svolazzavan per essa; e con ferali</l>
     <l n="16">Stridi portavan miserandi augurj.</l>
     <l n="17">E lievi dal terreno e smorte fiamme</l>
     <l n="18">Sorgeano in tanto; e quelle smorte fiamme</l>
     <l n="19">Di su di giù vagavano per l'aere</l>
     <l n="20">Orribilmente tacito ed opaco;</l>
     <l n="21">E al sospettoso adultero, che lento</l>
     <l n="22">Col cappel su le ciglia e tutto avvolto</l>
     <l n="23">Entro al manto sen gìa con l'armi ascose,</l>
     <l n="24">Colpìeno il core, e lo strignean d'affanno.</l>
     <l n="25">E fama è ancor che pallide fantasime</l>
     <l n="26">Lungo le mura de i deserti tetti</l>
     <l n="27">Spargean lungo acutissimo lamento,</l>
     <l n="28">Cui di lontano per lo vasto buio</l>
     <l n="29">I cani rispondevano ululando.</l>
    </lg>
    <lg n="3">
     <l n="30">Tal fusti o Notte allor che gl'inclit'avi,</l>
     <l n="31">Onde pur sempre il mio garzon si vanta,</l>
     <l n="32">Eran duri ed alpestri; e con l'occaso</l>
     <l n="33">Cadean dopo lor cene al sonno in preda;</l>
     <l n="34">Fin che l'aurora sbadigliante ancora</l>
     <l n="35">Li richiamasse a vigilar su l'opre</l>
     <l n="36">De i per novo cammin guidati rivi</l>
     <l n="37">E su i campi nascenti; onde poi grandi</l>
     <l n="38">Furo i nipoti e le cittadi e i regni.</l>
    </lg>
    <lg n="4">
     <l n="39">Ma ecco Amore, ecco la madre Venere,</l>
     <l n="40">Ecco del gioco, ecco del fasto i Genj,</l>
     <l n="41">Che trionfanti per la notte scorrono,</l>
     <l n="42">Per la notte, che sacra è al mio signore.</l>
     <l n="43">Tutto davanti a lor tutto s'irradia</l>
     <l n="44">Di nova luce. Le inimiche tenebre</l>
     <l n="45">Fuggono riversate; e l'ali spandono</l>
     <l n="46">Sopra i covili, ove le fere e gli uomini</l>
     <l n="47">Da la fatica condannati dormono.</l>
     <l n="48">Stupefatta la Notte intorno vedesi</l>
     <l n="49">Riverberar più che dinanzi al sole</l>
     <l n="50">Auree cornici, e di cristalli e spegli</l>
     <l n="51">Pareti adorne, e vesti varie, e bianchi</l>
     <l n="52">Omeri e braccia, e pupillette mobili,</l>
     <l n="53">E tabacchiere preziose, e fulgide</l>
     <l n="54">Fibbie ed anella e mille cose e mille.</l>
     <l n="55">Così l'eterno caos, allor che Amore</l>
     <l n="56">Sopra posovvi e il fomentò con l'ale,</l>
     <l n="57">Sentì il generator moto crearsi,</l>
     <l n="58">Sentì schiuder la luce; e sè medesmo</l>
     <l n="59">Vide meravigliando e i tanti aprirsi</l>
     <l n="60">Tesori di natura entro al suo grembo.</l>
    </lg>
    <lg n="5">
     <l n="61">O de' miei studj glorioso alunno,</l>
     <l n="62">Tu seconda me dunque, or ch'io t'invito</l>
     <l n="63">Glorie novelle ad acquistar là dove</l>
     <l n="64">O la veglia frequente o l'ampia scena</l>
     <l n="65">I grandi eguali tuoi, degna de gli avi</l>
     <l n="66">E de i titoli loro e di lor sorte</l>
     <l n="67">E de i pubblici voti, ultima cura</l>
     <l n="68">Dopo le tavolette e dopo i prandj</l>
     <l n="69">E dopo i corsi clamorosi occùpa.</l>
    </lg>
    <lg n="6">
     <l n="70">Or dove ahi dove senza me t'aggiri</l>
     <l n="71">Lasso! da poi che in compagnia del sole</l>
     <l n="72">T'involasti pur dianzi a gli occhi miei?</l>
     <l n="73">Qual palagio ti accoglie; o qual ti copre</l>
     <l n="74">Da i nocenti vapor ch'Espero mena</l>
     <l n="75">Tetto arcano e solingo; o di qual via</l>
     <l n="76">L'ombre ignoto trascorri, ove la plebe</l>
     <l n="77">Affrettando tenton s'urta e confonde?</l>
    </lg>
    <lg n="7">
     <l n="78">Ahimè, tolgalo il ciel, forse il tuo cocchio,</l>
     <l n="79">Ove il varco è più angusto, il cocchio altrui</l>
     <l n="80">Incontrò violento: e qual de i duo</l>
     <l n="81">Retroceder convegna; e qual star forte,</l>
     <l n="82">Dispùtano gli aurighi alto gridando.</l>
     <l n="83">Sdegna invitto garzon sdegna d'alzare</l>
     <l n="84">Fra il rauco suon di Stentori plebei</l>
     <l n="85">Tu' amabil voce; e taciturno aspetta,</l>
     <l n="86">Sia che a l'un piaccia rovesciar dal carro</l>
     <l n="87">Lo suo rivale; o rovesciato anch'esso</l>
     <l n="88">Perigliar tra le rote; e te per l'alto</l>
     <l n="89">De lo infranto cristal mandar carpone.</l>
     <l n="90">Ma l'avverso cocchier d'un picciol urto</l>
     <l n="91">Pago sen fugge o d'un resister breve:</l>
     <l n="92">Al fin libero andrai. Tu non pertanto</l>
     <l n="93">Doman chiedi vendetta; alto sonare</l>
     <l n="94">Fa il sacrilego fatto; osa pretendi,</l>
     <l n="95">E i tribunali minimi e i supremi</l>
     <l n="96">Sconvolgi agita assorda: il mondo s'empia</l>
     <l n="97">Del grave caso; e per un anno almeno</l>
     <l n="98">Parli di te, de' tuoi corsier, del cocchio</l>
     <l n="99">E del cocchiere. Di sì fatte cose</l>
     <l n="100">Voi progenie d'eroi famosi andate</l>
     <l n="101">Ne le bocche de gli uomini gran tempo.</l>
    </lg>
    <lg n="8">
     <l n="102">Forse ciarlier fastidioso indugia</l>
     <l n="103">Te con la dama tua nel vuoto corso.</l>
     <l n="104">Forse a nova con lei gara d'ingegno</l>
     <l n="105">Tu mal cauto venisti: e già la bella</l>
     <l n="106">Teco del lungo repugnar s'adira;</l>
     <l n="107">Già la man, che tu baci arretra, e tenta</l>
     <l n="108">Liberar da la tua; e già minaccia</l>
     <l n="109">Ricovrarsi al suo tetto, e quivi sola</l>
     <l n="110">Involarse ad ognuno in fin che il sonno</l>
     <l n="111">Venga pietoso a tranquillar suoi sdegni.</l>
     <l n="112">Tu in van chiedi mercè; di mente in vano</l>
     <l n="113">Tu a lei te stesso sconsigliata incolpi:</l>
     <l n="114">Ella niega placarse. Il cocchio freme</l>
     <l n="115">Dell'alterno clamore; e il cocchio in tanto</l>
     <l n="116">Giace immobil fra l'ombra: e voi sue care</l>
     <l n="117">Gemme il bel mondo impaziente aspetta.</l>
     <l n="118">Ode il cocchiere al fin d'ambe le voci</l>
     <l n="119">Un comando indistinto; e bestemmiando</l>
     <l n="120">Sferza i corsieri; e via precipitando</l>
     <l n="121">Ambo vi porta: e mal sa dove ancora.</l>
    </lg>
    <lg n="9">
     <l n="122">Folle! Di che temei? Sperdano i venti</l>
     <l n="123">Ogni augurio infelice. Ora il mio eroe</l>
     <l n="124">Fra l'amico tacer del vuoto corso</l>
     <l n="125">Lieto si sta la fresca ora godendo</l>
     <l n="126">Che dal monte lontan spira e consola.</l>
     <l n="127">Siede al fianco di lui lieta non meno</l>
     <l n="128">L'altrui cara consorte. Amor nasconde</l>
     <l n="129">La incauta face; e il fiero dardo alzando</l>
     <l n="130">Allontana i maligni. O nume invitto,</l>
     <l n="131">Non sospettar di me; ch'io già non vegno</l>
     <l n="132">Invido esplorator, ma fido amico</l>
     <l n="133">De la coppia beata, a cui tu vegli.</l>
     <l n="134">E tu signor tronca gl'indugi. Assai</l>
     <l n="135">Fur gioconde quest'ombre, allor che prima</l>
     <l n="136">Nacque il vago desio, che te congiunse</l>
     <l n="137">All'altrui cara sposa or son due lune.</l>
     <l n="138">Ecco il tedio a la fin serpe tra i vostri</l>
     <l n="139">Così lunghi ritiri: e tempo è ormai</l>
     <l n="140">Che in più degno di te pubblico agone</l>
     <l n="141">Splendano i genj tuoi. Mira la Notte,</l>
     <l n="142">Che col carro stellato alta sen vola</l>
     <l n="143">Per l'eterea campagna; e a te col dito</l>
     <l n="144">Mostra Tèseo nel ciel, mostra Polluce,</l>
     <l n="145">Mostra Bacco ed Alcide e gli altri egregi,</l>
     <l n="146">Che per mille d'onore ardenti prove</l>
     <l n="147">Colà fra gli astri a sfolgorar salìro.</l>
     <l n="148">Svegliati a i grandi esempi; e meco affretta.</l>
    </lg>
    <lg n="10">
     <l n="149">Loco è, ben sai, ne la città famoso,</l>
     <l n="150">Che splendida matrona apre al notturno</l>
     <l n="151">Concilio de' tuoi pari, a cui la vita</l>
     <l n="152">Fora senza di ciò mal grata e vile.</l>
     <l n="153">Ivi le belle, e di feconda prole</l>
     <l n="154">Inclite madri ad obliar sen vanno</l>
     <l n="155">Fra la sorte del gioco i tristi eventi</l>
     <l n="156">De la sorte d'amore, onde fu il giorno</l>
     <l n="157">Agitato e sconvolto. Ivi le grandi</l>
     <l n="158">Avole auguste e i genitor leggiadri</l>
     <l n="159">De' già celebri eroi il senso e l'onta</l>
     <l n="160">Volgon de gli anni a rintuzzar fra l'ire</l>
     <l n="161">Magnanime del gioco. Ivi la turba</l>
     <l n="162">De la feroce gioventù divina</l>
     <l n="163">Scende a pugnar con le mutabil'arme</l>
     <l n="164">Di vaghi giubboncei, d'atti vezzosi,</l>
     <l n="165">Di bei modi del dir stamane appresi;</l>
     <l n="166">Mentre la vanità fra il dubbio marte</l>
     <l n="167">Nobil furor ne' forti petti inspira;</l>
     <l n="168">E con vario destin dando e togliendo</l>
     <l n="169">La combattuta palma alto abbandona</l>
     <l n="170">I leggeri vessilli all'aure in preda.</l>
    </lg>
    <lg n="11">
     <l n="171">Ecco che già di cento faci e cento</l>
     <l n="172">Gran palazzo rifulge. Multiforme</l>
     <l n="173">Popol di servi baldanzosamente</l>
     <l n="174">Sale scende s'aggira. Urto e fragore</l>
     <l n="175">Di rote di flagelli e di cavalli</l>
     <l n="176">Che vengono che vanno, e stridi e fischi</l>
     <l n="177">Di gente, che domandan che rispondono,</l>
     <l n="178">Assordan l'aria all'alte mura intorno.</l>
     <l n="179">Tutto è strepito e luce. O tu, che porti</l>
     <l n="180">La dama e il cavalier dolci mie cure,</l>
     <l n="181">Primo di carri guidator, qua volgi;</l>
     <l n="182">E fra il denso di rote arduo cammino</l>
     <l n="183">Con Olimpica man splendi; e d'un corso</l>
     <l n="184">Subentrando i grand'atrj, a dietro lascia</l>
     <l n="185">Qual pria le porte ad occupar tendea.</l>
     <l n="186">Quasi a propria virtù plauda al gran fatto</l>
     <l n="187">Il generoso eroe: plauda la bella,</l>
     <l n="188">Che con l'agil pensier scorre gli aurighi</l>
     <l n="189">De le dive rivali; e novi al petto</l>
     <l n="190">Sente nascer per te teneri orgogli.</l>
    </lg>
    <lg n="12">
     <l n="191">Ma il bel carro s'arresta: e a te signore,</l>
     <l n="192">A te prima di lei sceso d'un salto,</l>
     <l n="193">Affidata la dea, lieve balzando,</l>
     <l n="194">Col sonante calcagno il suol percote.</l>
     <l n="195">Largo dinanzi a voi fiammeggi e grondi,</l>
     <l n="196">Sopra l'ara de' numi ad arder nato,</l>
     <l n="197">Il tesoro dell'api: e a lei da tergo</l>
     <l n="198">Pronta di servi mano a terra proni</l>
     <l n="199">Lo smisurato lembo alto sospenda:</l>
     <l n="200">Somma felicità, che lei sepàra</l>
     <l n="201">Da le ricche viventi, a cui per anco,</l>
     <l n="202">Misere! sopra il suol l'estrema veste</l>
     <l n="203">Sibila per la polvere strisciando.</l>
    </lg>
    <lg n="13">
     <l n="204">Ahi, se fresco sdegnuzzo i vostri petti</l>
     <l n="205">Dianzi forse agitò, tu chino e grave</l>
     <l n="206">A lei porgi la destra; e seco innoltra,</l>
     <l n="207">Quale Ibèro amador quando, raccolta</l>
     <l n="208">Dall'un lato la cappa, contegnoso</l>
     <l n="209">Guida l'amanza a diportarsi al vallo,</l>
     <l n="210">Dove il tauro, abbassando i corni irati,</l>
     <l n="211">Spinge gli uomini in alto; o gemer s'ode</l>
     <l n="212">Crepitante Giudeo per entro al foco.</l>
     <l n="213">Ma no; chè l'amorosa onda pacata</l>
     <l n="214">Oggi siede per voi: e quanto è duopo</l>
     <l n="215">A vagarvi il piacer solo la increspa</l>
     <l n="216">Una lieve aleggiando aura soave.</l>
     <l n="217">Snello adunque e vivace offri a la bella</l>
     <l n="218">Mollemente piegato il destro braccio.</l>
     <l n="219">Ella la manca v'inserisca. Premi</l>
     <l n="220">Tu col gomito un poco. Anch'ella un poco</l>
     <l n="221">Ti risponda premendo; e a la tua lena</l>
     <l n="222">Dolce peso a portar tutta si doni,</l>
     <l n="223">Mentre a piccioli salti ambo affrettate</l>
     <l n="224">Per le sonanti scale alto celiando.</l>
    </lg>
    <lg n="14">
     <l n="225">Oh come al tuo venir gli archi e le volte</l>
     <l n="226">De' gran titoli tuoi forte rimbombano!</l>
     <l n="227">Come a quel suon volubili le porte</l>
     <l n="228">Cedono spalancate; ed a quel suono</l>
     <l n="229">Degna superbia in cor ti bolle; e face</l>
     <l n="230">L'anima eccelsa rigonfiar più vasta!</l>
     <l n="231">Entra in tal forma; e del tuo grande ingombra</l>
     <l n="232">Gli spazj fortunati. Ecco di stanze</l>
     <l n="233">Ordin lungo a voi s'apre. Altra di servi</l>
     <l n="234">Infimo gregge alberga, ove tra lampi</l>
     <l n="235">Di molteplice lume acceso e spento,</l>
     <l n="236">E fra sempre incostanti ombre schiamazza</l>
     <l n="237">Il sermon patrio e la facezia e il riso</l>
     <l n="238">Dell'energica plebe. Altra di vaghi</l>
     <l n="239">Zazzerati donzelli è certa sede,</l>
     <l n="240">Ove accento stranier misto al natio</l>
     <l n="241">Molle susurra: e s'apparecchia in tanto</l>
     <l n="242">Copia di carte e multiforme avorio,</l>
     <l n="243">Arme l'uno a la pugna, indice l'altro</l>
     <l n="244">D'alti cimenti e di vittorie illustri.</l>
     <l n="245">Al fin più interna, e di gran luce e d'oro</l>
     <l n="246">E di ricchi tapeti aula superba</l>
     <l n="247">Sta servata per voi prole de' numi.</l>
     <l n="248">Io, di razza mortale ignoto vate,</l>
     <l n="249">Come ardirò di penetrar fra i cori</l>
     <l n="250">De' semidei, ne lo cui sangue in vano</l>
     <l n="251">Gocciola impura cercheria con vetro</l>
     <l n="252">Indagator colui che vide a nuoto</l>
     <l n="253">Per l'onda genitale il picciol uomo?</l>
     <l n="254">Qui tra i servi m'arresto; e qui da loro</l>
     <l n="255">Nuove del mio signor virtudi ascose</l>
     <l n="256">Tacito apprenderò. Ma tu sorridi</l>
     <l n="257">Invisibil Camena; e me rapisci</l>
     <l n="258">Invisibil con te fra li negati</l>
     <l n="259">Ad ognaltro profano aditi sacri.</l>
    </lg>
    <lg n="15">
     <l n="260">Già il mobile de' seggi ordine augusto</l>
     <l n="261">Sovra i tiepidi strati in cerchio volge:</l>
     <l n="262">E fra quelli eminente i fianchi estende</l>
     <l n="263">Il grave Canapè. Sola da un lato</l>
     <l n="264">La matrona del loco ivi si posa;</l>
     <l n="265">E con la man, che lungo il grembo cade</l>
     <l n="266">Lentamente il ventaglio apre e socchiude.</l>
     <l n="267">Or di giugner è tempo. Ecco le snelle</l>
     <l n="268">E le gravi per molto adipe dame,</l>
     <l n="269">Che a passi velocissimi s'affrettano</l>
     <l n="270">Nel gran consesso. I cavalieri egregi</l>
     <l n="271">Lor camminano a lato: ed elle, intorno</l>
     <l n="272">A la sede maggior vortice fatto</l>
     <l n="273">Di sè medesme, con sommessa voce</l>
     <l n="274">Brevi note bisbigliano; e dileguansi</l>
     <l n="275">Dissimulando fra le sedie umìli.</l>
    </lg>
    <lg n="16">
     <l n="276">Un tempo il Canapè nido giocondo</l>
     <l n="277">Fu di risi e di scherzi, allor che l'ombre</l>
     <l n="278">Abitar gli fu grato ed i tranquilli</l>
     <l n="279">Del palagio recessi. Amor primiero</l>
     <l n="280">Trovò l'opra ingegnosa. Io voglio, ei disse,</l>
     <l n="281">Dono a le amiche mie far d'un bel seggio,</l>
     <l n="282">Che tre ad un tempo nel suo grembo accoglia.</l>
     <l n="283">Così, qualor de gl'importuni altronde</l>
     <l n="284">Volga la turba, sederan gli amanti</l>
     <l n="285">L'uno a lato dell'altro, ed io con loro.</l>
     <l n="286">Disse, percosse ambe le palme; e l'ali</l>
     <l n="287">Aprì volando impaziente all'opra.</l>
     <l n="288">Ecco il bel fabbro lungo pian dispone</l>
     <l n="289">Di tavole contesto, e molli cigne,</l>
     <l n="290">A reggerlo vi dà vaghe colonne,</l>
     <l n="291">Che del silvestre Pane i piè leggieri</l>
     <l n="292">Imitano scendendo; al dorso poi</l>
     <l n="293">V'alza patulo appoggio; e il volge a i lati,</l>
     <l n="294">Come far soglion flessuosi acanti,</l>
     <l n="295">O ricche corna d'Arcade montone.</l>
     <l n="296">Indi, predando a le vaganti aurette</l>
     <l n="297">L'ali e le piume, le condensa e chiude</l>
     <l n="298">In tumido cuscin, che tutta ingombri</l>
     <l n="299">La macchina elegante: e al fin l'adorna</l>
     <l n="300">Di molli sete e di vernici e d'oro.</l>
     <l n="301">Quanto il dono d'Amor piacque a le belle!</l>
     <l n="302">Quanti pensier lor balenàro in mente!</l>
     <l n="303">Tutte il chiesero a gara: ognuna il volle</l>
     <l n="304">Ne le stanze più interne: applause ognuna</l>
     <l n="305">A la innata energia del vago arnese,</l>
     <l n="306">Mal repugnante e mal cedente insieme</l>
     <l n="307">Sotto a i mobili fianchi. Ivi sedendo</l>
     <l n="308">Si ritrasser le amiche; e da lo sguardo</l>
     <l n="309">De' maligni lontane, a i fidi orecchi</l>
     <l n="310">Si mormoràro i delicati arcani.</l>
     <l n="311">Ivi la coppia de gli amanti a lato</l>
     <l n="312">Dell'arbitra sagace o i nodi strinse;</l>
     <l n="313">O calmò l'ira, e nuove leggi apprese.</l>
     <l n="314">Ivi sovente l'amador faceto</l>
     <l n="315">Raro volume all'altrui cara sposa</l>
     <l n="316">Lesse spiegando; e con sorrisi arguti</l>
     <l n="317">Fe' tra i fogli notar lepida imago.</l>
     <l n="318">Il fortunato seggio invidia mosse</l>
     <l n="319">De le sedie minori al popol vario:</l>
     <l n="320">E fama è che talora invidia mosse</l>
     <l n="321">Anco a i talami stessi. Ah perchè mai</l>
     <l n="322">Vinto da insana ambizione uscìo</l>
     <l n="323">Fra lo immenso tumulto e fra il clamore</l>
     <l n="324">De le veglie solenni! Avvi due Genj</l>
     <l n="325">Fastidiosi e tristi, a cui dier vita</l>
     <l n="326">L'Ozio e la Vanità, che noti al nome</l>
     <l n="327">Di Puntiglio e di Noia, erran cercando</l>
     <l n="328">Gli alti palagi e le vigilie illustri</l>
     <l n="329">De la prole de' numi. Un ne le mani</l>
     <l n="330">Porta verga fatale, onde sospende</l>
     <l n="331">Ne' miseri percossi ogni lor voglia;</l>
     <l n="332">E di macchine al par, che l'arte inventi</l>
     <l n="333">Modera l'alme a suo talento e guida:</l>
     <l n="334">L'altro piove da gli occhi atro vapore;</l>
     <l n="335">E da la bocca sbadigliante esala</l>
     <l n="336">Alito lungo, che sembiante a i pigri</l>
     <l n="337">Soffi dell'austro, si dilata e volve,</l>
     <l n="338">E d'inane torpor le menti occùpa.</l>
     <l n="339">Questa del Canapè coppia infelice</l>
     <l n="340">Allor prese l'imperio; e i risi e i giochi</l>
     <l n="341">Ed Amor ne sospinse. Il trono è questo</l>
     <l n="342">Ove le madri de le madri eccelse</l>
     <l n="343">De' primi eroi esercitan lor tosse;</l>
     <l n="344">Ove l'inclite mogli, a cui beata</l>
     <l n="345">Rendon la vita titoli distinti</l>
     <l n="346">Sbadigliano distinte. Ah, se tu sai,</l>
     <l n="347">Fuggi ratto o signor, fuggi da tanto</l>
     <l n="348">Pernicioso influsso: e là fra i seggi</l>
     <l n="349">De le più miti dèe, quindi remoto</l>
     <l n="350">Con l'alma gioventù scherza e t'allegra.</l>
    </lg>
    <lg n="17">
     <l n="351">Quanta folla d'eroi! Tu, che modello</l>
     <l n="352">D'ogni nobil virtù, d'ogn'atto eccelso,</l>
     <l n="353">Esser dei fra' tuoi pari, i pari tuoi</l>
     <l n="354">A conoscere apprendi; e in te raccogli</l>
     <l n="355">Quanto di bello e glorioso e grande</l>
     <l n="356">Sparse in cento di loro arte o natura.</l>
     <l n="357">Altri di lor ne la carriera illustre</l>
     <l n="358">Stampa i primi vestigi; altri gran parte</l>
     <l n="359">Di via già corse; altri a la meta è giunto.</l>
     <l n="360">In vano il vulgo temerario a gli uni</l>
     <l n="361">Di fanciulli dà nome; e quelli adulti,</l>
     <l n="362">Questi già vegli di chiamare ardisce:</l>
     <l n="363">Tutti son pari. Ognun folleggia e scherza;</l>
     <l n="364">Ognun giudica e libra; ognun del pari</l>
     <l n="365">L'altro abbraccia e vezzeggia: in ciò sol tanto</l>
     <l n="366">Non simili tra lor, che ognun sua cura</l>
     <l n="367">Ha diletta fra l'altre onde più brilli.</l>
    </lg>
    <lg n="18">
     <l n="368">Questi è l'almo garzon, che con maestri</l>
     <l n="369">Da la scutica sua moti di braccio</l>
     <l n="370">Desta sibili egregi; e l'ore illustra</l>
     <l n="371">L'aere agitando de le sale immense,</l>
     <l n="372">Onde i prischi trofei pendono e gli avi.</l>
     <l n="373">L'altro è l'eroe, che da la guancia enfiata</l>
     <l n="374">E dal torto oricalco a i trivj annuncia</l>
     <l n="375">Suo talento immortal, qualor dall'alto</l>
     <l n="376">De' famosi palagi emula il suono</l>
     <l n="377">Di messagger, che frettoloso arrive.</l>
     <l n="378">Quanto è vago a mirarlo allor che in veste</l>
     <l n="379">Cinto spedita, e con le gambe assorte</l>
     <l n="380">In amplo cuoio, cavalcando a i campi</l>
     <l n="381">Rapisce il cocchio, ove la dama è assisa</l>
     <l n="382">E il marito e l'ancella e il figlio e il cane!</l>
    </lg>
    <lg n="19">
     <l n="383">Quegli or esce di là dove ne' fori</l>
     <l n="384">Si ministran bevande ozio e novelle.</l>
     <l n="385">Ei v'andò mattutin, partinne al pranzo,</l>
     <l n="386">Vi tornò fino a notte: e già sei lustri</l>
     <l n="387">Volgon da poi che il bel tenor di vita</l>
     <l n="388">Giovinetto intraprese. Ah chi di lui</l>
     <l n="389">Può sedendo trovar più grati sonni</l>
     <l n="390">O più lunghi sbadigli; o più fiate</l>
     <l n="391">D'atro rapè solleticar le nari;</l>
     <l n="392">O a voce popolare orecchi e fede</l>
     <l n="393">Prestar più ingordo e declamar più forte?</l>
    </lg>
    <lg n="20">
     <l n="394">Ecco che il segue del figliuol di Maia</l>
     <l n="395">Il più celebre alunno, al cui consiglio</l>
     <l n="396">Nel gran dubbio de' casi ognaltro cede;</l>
     <l n="397">Sia che dadi versati, o pezzi eretti,</l>
     <l n="398">O giacenti pedine, o brevi o grandi</l>
     <l n="399">Carte mescan la pugna. Ei sul mattino</l>
     <l n="400">Le stupide micranie o l'aspre tossi</l>
     <l n="401">Molce giocando a le canute dame.</l>
     <l n="402">Ei, già tolte le mense, i nati or ora</l>
     <l n="403">Giochi a le belle declinanti insegna.</l>
     <l n="404">Ei la notte raccoglie a sè dintorno</l>
     <l n="405">Schiera d'eroi, che nobil estro infiamma</l>
     <l n="406">D'apprender l'arte, onde l'altrui fortuna</l>
     <l n="407">Vincasi e domi; e del soave amico</l>
     <l n="408">Nobil parte de' campi all'altro ceda.</l>
    </lg>
    <lg n="21">
     <l n="409">Vuoi su lucido carro in dì solenne</l>
     <l n="410">Gir trionfando al corso? Ecco quell'uno,</l>
     <l n="411">Che al lavor ne presieda. E legni e pelli</l>
     <l n="412">E ferri e sete e carpentieri e fabbri</l>
     <l n="413">A lui son noti: e per l'Ausonia tutta</l>
     <l n="414">È noto ei pure. Il Càlabro di feudi</l>
     <l n="415">E d'ordini superbo; i duchi e i prenci,</l>
     <l n="416">Che pascon Mongibello; e fin gli stessi</l>
     <l n="417">Gran nipoti Romani a lui sovente</l>
     <l n="418">Ne commetton la cura: ed ei sen vola</l>
     <l n="419">D'una in altra officina in fin che sorga,</l>
     <l n="420">Auspice lui, la fortunata mole.</l>
     <l n="421">Poi di tele ricinta, e contro all'onte</l>
     <l n="422">De la pioggia e del sol ben forte armata,</l>
     <l n="423">Mille e più passi l'accompagna ei stesso</l>
     <l n="424">Fuor de le mura; e con soave sguardo</l>
     <l n="425">La segue ancor sin che la via declini.</l>
    </lg>
    <lg n="22">
     <l n="426">Vedi giugner colui, che di cavalli</l>
     <l n="427">Invitto domator divide il giorno</l>
     <l n="428">Fra i cavalli e la dama. Or de la dama</l>
     <l n="429">La man tiepida preme; or de' cavalli</l>
     <l n="430">Liscia i dorsi pilosi, ovver col dito</l>
     <l n="431">Tenta a terra prostrato i ferri e l'ugna.</l>
     <l n="432">Aimè misera lei quando s'indìce</l>
     <l n="433">Fiera altrove frequente! Ei l'abbandona;</l>
     <l n="434">E per monti inaccessi e valli orrende</l>
     <l n="435">Trova i lochi remoti, e cambia o merca.</l>
     <l n="436">Ma lei beata poi quand'ei sen torna</l>
     <l n="437">Sparso di limo; e novo fasto adduce</l>
     <l n="438">Di frementi corsieri; e gli avi loro</l>
     <l n="439">E i costumi e le patrie a lei soletta</l>
     <l n="440">Molte lune ripete! Or vedi l'altro,</l>
     <l n="441">Di cui più diligente o più costante</l>
     <l n="442">Non fu mai damigella o a tesser nodi</l>
     <l n="443">O d'aurei drappi a separar lo stame.</l>
     <l n="444">A lui turgide ancora ambe le tasche</l>
     <l n="445">Son d'ascose materie. Eran già queste</l>
     <l n="446">Prezioso tapeto, in cui distinti</l>
     <l n="447">D'oro e lucide lane i casi apparvero</l>
     <l n="448">D'Ilio infelice: e il cavalier, sedendo</l>
     <l n="449">Nel gabinetto de la dama, ormai</l>
     <l n="450">Con ostinata man tutte divise</l>
     <l n="451">In fili minutissimi le genti</l>
     <l n="452">D'Argo e di Frigia. Un fianco solo avanza</l>
     <l n="453">De la bella rapita; e poi l'eroe,</l>
     <l n="454">Pur giunto al fin di sua decenne impresa,</l>
     <l n="455">Andrà superbo al par d'ambo gli Atridi.</l>
    </lg>
    <lg n="23">
     <l n="456">Ma chi l'opre diverse o i varj ingegni</l>
     <l n="457">Tutti esprimer poria, poi che le stanze</l>
     <l n="458">Folte già son di cavalieri e dame?</l>
     <l n="459">Tu per quelle t'avvolgi. Ardito e baldo</l>
     <l n="460">Vanne, torna, ti assidi, ergiti, cedi,</l>
     <l n="461">Premi, chiedi perdono, odi, domanda,</l>
     <l n="462">Sfuggi, accenna, schiamazza, entra e ti mesci</l>
     <l n="463">A i divini drappelli; e a un punto empiendo</l>
     <l n="464">Ogni cosa di te, mira e conosci.</l>
    </lg>
    <lg n="24">
     <l n="465">Là i vezzosi d'amor novi seguaci</l>
     <l n="466">Lor nascenti fortune ad alta voce</l>
     <l n="467">Confidansi all'orecchio; e ridon forte;</l>
     <l n="468">E saltellando batton palme a palme:</l>
     <l n="469">Sia che a leggiadre imprese Amor li guidi</l>
     <l n="470">Fra le oscure mortali: o che gli assorba</l>
     <l n="471">De le dive lor pari entro alla luce.</l>
     <l n="472">Qui gli antiqui d'Amor noti campioni</l>
     <l n="473">Con voci esìli e dall'ansante petto</l>
     <l n="474">Fuor tratte a stento rammentando vanno</l>
     <l n="475">Le superate al fin tristi vicende.</l>
     <l n="476">Indi gl'imberbi eroi, cui diede il padre</l>
     <l n="477">La prima coppia di destrier pur ieri,</l>
     <l n="478">Con animo viril celiano al fianco</l>
     <l n="479">Di provetta beltà, che a i risi loro</l>
     <l n="480">Alza scoppi di risa; e il nudo spande,</l>
     <l n="481">Che di veli mal chiuso i guardi cerca,</l>
     <l n="482">Che il cercarono un tempo. Indi gli adulti,</l>
     <l n="483">A la cui fronte il primo ciuffo appose</l>
     <l n="484">Fallace parrucchier, scherzan vicini</l>
     <l n="485">A la sposa novella; e di bei motti</l>
     <l n="486">Tendonle insidia, ove di lei s'intrichi</l>
     <l n="487">L'alma inesperta e il timido pudore.</l>
     <l n="488">Folli! Chè a i detti loro ella va incontro</l>
     <l n="489">Valorosa così come una madre</l>
     <l n="490">Di dieci eroi. V'ha in altra parte assiso</l>
     <l n="491">Chi di lieti racconti ovver di fole</l>
     <l n="492">Non ascoltate mai raro promette</l>
     <l n="493">A le dame trastullo; e ride e narra</l>
     <l n="494">E ride ancor, benchè a le dame in tanto</l>
     <l n="495">Sovra l'arco de' labbri aleggi e penda</l>
     <l n="496">Insolente sbadiglio. Avvi chi altronde</l>
     <l n="497">Con fortunato studio in novi sensi</l>
     <l n="498">Le parole converte; o i simil suoni</l>
     <l n="499">Pronto a colpir divinamente scherza.</l>
     <l n="500">Alto al genio di lui plaude il ventaglio</l>
     <l n="501">De le pingui matrone, a cui la voce</l>
     <l n="502">Di vernacolo accento anco risponde.</l>
     <l n="503">Ma le giovani madri, al latte avvezze</l>
     <l n="504">Di più nuove dottrine, il sottil naso</l>
     <l n="505">Aggrinzan fastidite; e pur col guardo</l>
     <l n="506">Chieder sembran pietade a i belli spirti,</l>
     <l n="507">Che lor siedono a lato; e a cui gran copia</l>
     <l n="508">D'erudita efemeride distilla</l>
     <l n="509">Volatile scienza entro a la mente.</l>
     <l n="510">Altri altrove pugnando audace innalza</l>
     <l n="511">Sovra d'ognaltro il palafren, ch'ei sale,</l>
     <l n="512">O il poeta o il cantor, che lieti ei rende</l>
     <l n="513">De le sue mense. Altri dà vanto all'else</l>
     <l n="514">Lucido e bello de la spada, ond'egli</l>
     <l n="515">Solo, e per casi non più visti, al fine</l>
     <l n="516">Fu dal più dotto Anglico artier fornito.</l>
     <l n="517">Altri grave nel volto ad altri espone</l>
     <l n="518">Qual per l'appunto a gran convito apparve</l>
     <l n="519">Ordin di cibi: ed altri stupefatto,</l>
     <l n="520">Con profondo pensier con alte dita</l>
     <l n="521">Conta di quanti tavolieri a punto</l>
     <l n="522">Grande insolita veglia andò superba.</l>
     <l n="523">Un fra l'indice e il medio inflessi alquanto,</l>
     <l n="524">Molle ridendo, al suo vicin la gota</l>
     <l n="525">Preme furtivo: e l'un da tergo all'altro</l>
     <l n="526">Il pendente cappel sotto all'ascella</l>
     <l n="527">Ratto invola; e del colpo a sè dà plauso.</l>
    </lg>
    <lg n="25">
     <l n="528">Qual d'ogni lato i molti servi in tanto</l>
     <l n="529">E seggi e tavolieri e luci e carte</l>
     <l n="530">Supellettile augusta entran portando?</l>
     <l n="531">E sordo stropicciar di mossi scanni,</l>
     <l n="532">E cigolio di tavole spiegate</l>
     <l n="533">Odo vagar fra le sonanti risa</l>
     <l n="534">Di giovani festivi e fra le acute</l>
     <l n="535">Voci di dame cicalanti a un tempo,</l>
     <l n="536">Come intorno a selvaggio antico moro</l>
     <l n="537">Sull'imbrunir del dì garrulo stormo</l>
     <l n="538">Di frascheggianti passere novelle?</l>
    </lg>
    <lg n="26">
     <l n="539">Sola in tanto rumor tacita siede</l>
     <l n="540">La matrona del loco: e chino il fronte</l>
     <l n="541">E increspate le ciglia, i sommi labbri</l>
     <l n="542">Appoggia in sul ventaglio, arduo pensiere</l>
     <l n="543">Macchinando tra sè. Medita certo</l>
     <l n="544">Come al candor come al pudor si deggia</l>
     <l n="545">La cara figlia preservar, che torna</l>
     <l n="546">Doman da i chiostri, ove il sermon d'Italia</l>
     <l n="547">Pur giunse ad obliar, meglio erudita</l>
     <l n="548">De le Galliche grazie. Oh qual dimane</l>
     <l n="549">Ne i genitor, ne' convitati, a mensa</l>
     <l n="550">Ben cicalando ecciterai stupore</l>
     <l n="551">Bella fra i lari tuoi vergin straniera!</l>
    </lg>
    <lg n="27">
     <l n="552">Errai. Nel suo pensier volge di cose</l>
     <l n="553">L'alta madre d'eroi mole più grande:</l>
     <l n="554">E nel dubbio crudel col guardo invoca</l>
     <l n="555">De le amiche l'aita; e a sè con mano</l>
     <l n="556">Il fido cavalier chiede a consiglio.</l>
     <l n="557">Qual mai del gioco a i tavolier diversi</l>
     <l n="558">Ordin porrà, che de le dive accolte</l>
     <l n="559">Nulla obliata si dispetti; e nieghi</l>
     <l n="560">Più qui tornare ad aver scorno ed onte?</l>
     <l n="561">Come, con pronto antiveder, del gioco</l>
     <l n="562">Il dissimil tenore a i genj eccelsi</l>
     <l n="563">Assegnerà conforme; ond'altri poi</l>
     <l n="564">Non isbadigli lungamente, e pianga</l>
     <l n="565">Le mal gittate ore notturne, e lei</l>
     <l n="566">De lo infelice oro perduto incolpi?</l>
     <l n="567">Qual paro e quale al tavolier medesmo</l>
     <l n="568">E di campioni e di guerriere audaci</l>
     <l n="569">Fia che tra loro a tenzonar congiunga;</l>
     <l n="570">Sì che giammai, per miserabil caso,</l>
     <l n="571">La vetusta patrizia, ella e lo sposo</l>
     <l n="572">Ambo di regi favolosa stirpe,</l>
     <l n="573">Con lei non scenda al paragon, che al grado</l>
     <l n="574">Per breve serie di scrivani or ora</l>
     <l n="575">Fu de' nobili assunta: e il cui marito</l>
     <l n="576">Gli atti e gli accenti ancor serba del monte?</l>
     <l n="577">Ma che non può sagace ingegno e molta</l>
     <l n="578">D'anni e di casi esperienza? Or ecco</l>
     <l n="579">Ella compose i fidi amanti; e lungi</l>
     <l n="580">De la stanza nell'angol più remoto</l>
     <l n="581">Il marito costrinse, a dì sì lieti</l>
     <l n="582">Sognante ancor d'esser geloso. Altrove</l>
     <l n="583">Le occulte altrui, ma non fuggite all'occhio</l>
     <l n="584">Dotto di lei benchè nascenti a pena</l>
     <l n="585">Dolci cure d'amor, fra i meno intenti</l>
     <l n="586">O i meno acuti a penetrar nell'alte</l>
     <l n="587">Dell'animo latèbre, in grembo al gioco</l>
     <l n="588">Pose a crescer felici: e già in duo cori</l>
     <l n="589">Grazia e mercè de la bell'opra ottiene.</l>
     <l n="590">Qua gl'illustri e le illustri; e là gli estremi</l>
     <l n="591">Ben seppe unir de' novamente compri</l>
     <l n="592">Feudi, e de' prischi gloriosi nomi</l>
     <l n="593">Cui mancò la fortuna. Anco le piacque</l>
     <l n="594">Accozzar le rivali, onde spiarne</l>
     <l n="595">I mal chiusi dispetti. Anco per celia</l>
     <l n="596">Più secoli adunò, grato aspettando</l>
     <l n="597">E per gli altri e per sè riso dall'ire</l>
     <l n="598">Settagenarie, che nel gioco accense</l>
     <l n="599">Fien, con molta raucedine e con molto</l>
     <l n="600">Tentennar di parrucche e cuffie alate.</l>
    </lg>
    <lg n="28">
     <l n="601">Già per l'aula beata a cento intorno</l>
     <l n="602">Dispersi tavolier seggon le dive</l>
     <l n="603">Seggon gli eroi, che dell'Esperia sono</l>
     <l n="604">Gloria somma o speranza. Ove di quattro</l>
     <l n="605">Un drappel si raccoglie: e dove un altro</l>
     <l n="606">Di tre soltanto. Ivi di molti e grandi</l>
     <l n="607">Fogli dipinti il tavolier si sparge:</l>
     <l n="608">Qui di pochi e di brevi. Altri combatte;</l>
     <l n="609">Altri sta sopra a contemplar gli eventi</l>
     <l n="610">De la instabil fortuna e i tratti egregi</l>
     <l n="611">Del sapere o dell'arte. In fronte a tutti</l>
     <l n="612">Grave regna il consiglio: e li circonda</l>
     <l n="613">Maestoso silenzio. Erran sul campo</l>
     <l n="614">Agevoli ventagli, onde le dame</l>
     <l n="615">Cercan ristoro all'agitato spirto</l>
     <l n="616">Dopo i miseri casi. Erran sul campo</l>
     <l n="617">Lucide tabacchiere. Indi sovente</l>
     <l n="618">Un'util rimembranza un pronto avviso</l>
     <l n="619">Con le dita si attigne: e spesso volge</l>
     <l n="620">I destini del gioco e de la veglia</l>
     <l n="621">Un atomo di polve. Ecco sen ugne</l>
     <l n="622">La panciuta matrona intorno al labbro</l>
     <l n="623">Le calugini adulte: ecco sen ugne</l>
     <l n="624">Le nari delicate e un po' di guancia</l>
     <l n="625">La sposa giovinetta. In vano il guardo</l>
     <l n="626">D'esperto cavalier, che già su lei</l>
     <l n="627">Medita nel suo cor future imprese,</l>
     <l n="628">Le domina dall'alto i pregi ascosi:</l>
     <l n="629">E in van d'un altro timidetto ancora</l>
     <l n="630">Il pertinace piè l'estrema punta</l>
     <l n="631">Del bel piè le sospigne. Ella non sente</l>
     <l n="632">O non vede o non cura. Entro a que' fogli,</l>
     <l n="633">Ch'ella con man sì lieve ordina o turba,</l>
     <l n="634">De le pompe muliebri a lei concesse</l>
     <l n="635">Or s'agita la sorte. Ivi è raccolto</l>
     <l n="636">Il suo cor la sua mente. Amor sorride;</l>
     <l n="637">E luogo e tempo a vendicarsi aspetta.</l>
    </lg>
    <lg n="29">
     <l n="638">Chi la vasta quiete osa da un lato</l>
     <l n="639">Romper con voci successive or aspre</l>
     <l n="640">Or molli or alte ora profonde, sempre</l>
     <l n="641">Con tenore ostinato al par di secchi,</l>
     <l n="642">Che scendano e ritornino piagnenti</l>
     <l n="643">Dal cupo alveo dell'onda; o al par di rote,</l>
     <l n="644">Che sotto al carro pesante, per lunga</l>
     <l n="645">Odansi strada scricchiolar lontano?</l>
     <l n="646">L'ampia tavola è questa, a cui s'aduna</l>
     <l n="647">Quanto mai per aspetto e per maturo</l>
     <l n="648">Senno il nobil concilio ha di più grave</l>
     <l n="649">O fra le dive socere o fra i nonni</l>
     <l n="650">O fra i celibi già da molti lustri</l>
     <l n="651">Memorati nel mondo. In sul tapeto</l>
     <l n="652">Sorge grand'urna, che poi scossa in volta</l>
     <l n="653">La dovizia de' numeri comparte</l>
     <l n="654">Fra i giocator, cui numerata è innanzi</l>
     <l n="655">D'immagini diverse alma vaghezza.</l>
     <l n="656">Qual finge il vecchio, che con man la negra</l>
     <l n="657">Sopra le grandi porporine brache</l>
     <l n="658">Veste raccoglie; e rubicondo il naso</l>
     <l n="659">Di grave stizza alto minaccia e grida</l>
     <l n="660">L'aguzza barba dimenando. Quale</l>
     <l n="661">Finge colui, che con la gobba enorme</l>
     <l n="662">E il naso enorme e la forchetta enorme</l>
     <l n="663">Le cadenti lasagne avido ingoia.</l>
     <l n="664">Quale il multicolor zanni leggiadro,</l>
     <l n="665">Che, col pugno posato al fesso legno,</l>
     <l n="666">Sovra la punta dell'un piè s'innoltra;</l>
     <l n="667">E la succinta natica rotando,</l>
     <l n="668">Altrui volge faceto il nero ceffo.</l>
     <l n="669">Nè d'animali ancor copia vi manca,</l>
     <l n="670">O al par d'umana creatura l'orso</l>
     <l n="671">Ritto in due piedi, o il miccio, o la ridente</l>
     <l n="672">Simmia, o il caro asinello, onde a sè grato</l>
     <l n="673">E giocatrici e giocator fan speglio.</l>
    </lg>
   </lg>
  </body>
 </text>
</TEI>