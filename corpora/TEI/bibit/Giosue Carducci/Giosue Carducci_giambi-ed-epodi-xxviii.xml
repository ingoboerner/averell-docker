<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Giambi ed Epodi - XXVIII</title>
    <author>Giosue Carducci</author>
   </titleStmt>
   <extent>
    <measure unit="stanza">43</measure>
    <measure unit="line">86</measure>
   </extent>
   <publicationStmt>
    <publisher>UNED University</publisher>
    <idno>Giosue Carducci_giambi-ed-epodi-xxviii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Giambi ed Epodi - XXVIII</title>
     <author>Giosue Carducci</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Giambi ed Epodi - XXVIII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Quando cadono le foglie, quando emigrano gli augelli</l>
     <l n="2">E fiorite a' cimiteri son le pietre de gli avelli,</l>
    </lg>
    <lg n="2">
     <l n="3">Monta in sella Enrico quinto il delfin da' capei grigi,</l>
     <l n="4">E cavalca a grande onore per la sacra di Parigi.</l>
    </lg>
    <lg n="3">
     <l n="5">Van con lui tutt'i fedeli, van gli abbati ed i baroni:</l>
     <l n="6">Quanta festa di colori, di cimieri e di pennoni!</l>
    </lg>
    <lg n="4">
     <l n="7">Monta Enrico un caval bianco, presso ha il bianco suo stendardo</l>
     <l n="8">Che coprì morenti in campo San Luigi e il pro' Baiardo.</l>
    </lg>
    <lg n="5">
     <l n="9">Viva il re! Ma il ciel di Francia non conosce il sacro segno;</l>
     <l n="10">E la seta vergognosa si ristringe intorno al legno.</l>
    </lg>
    <lg n="6">
     <l n="11">Più che mai su gli aurei gigli bigio il cielo e freddo appare:</l>
     <l n="12">Con la pace de gli scheltri stanno gli alberi a guardare;</l>
    </lg>
    <lg n="7">
     <l n="13">E gli augelli, senza canto, senza rombo, tristi e neri,</l>
     <l n="14">Guizzan come frecce stanche tra i pennoni ed i cimieri.</l>
    </lg>
    <lg n="8">
     <l n="15">Viva il re! Ma i lieti canti ne le trombe e ne le gole</l>
     <l n="16">Arrochiscono ed aggelano su le bocche le parole.</l>
    </lg>
    <lg n="9">
     <l n="17">Arrochiscono; ed un rantolo faticoso d'agonia</l>
     <l n="18">Par che salga su dai petti de l'allegra compagnia.</l>
    </lg>
    <lg n="10">
     <l n="19">Cresce l'ombra de le nubi, si distende su la terra,</l>
     <l n="20">Ed un'umida tenèbra quel corteggio avvolge e serra.</l>
    </lg>
    <lg n="11">
     <l n="21">Dan di sprone i cavalieri, i cavalli springan salti:</l>
     <l n="22">Sotto l'ugne percotenti suon non rendono i basalti.</l>
    </lg>
    <lg n="12">
     <l n="23">Manca l'aria; e, come attratti i cavalli e le persone</l>
     <l n="24">Ne la plumbea d'un sogno infinita regione,</l>
    </lg>
    <lg n="13">
     <l n="25">Arrembando ed arrancando per gli spazi sordi e bigi</l>
     <l n="26">Marcian con le immote insegne per entrar a San Dionigi.</l>
    </lg>
    <lg n="14">
     <l n="27">Viva il re! Giù da i profondi sotterranei de la chiesa</l>
     <l n="28">Questa voce di saluto come un brontolo fu intesa:</l>
    </lg>
    <lg n="15">
     <l n="29">E da l'ossa che in quei campi la repubblica disperse</l>
     <l n="30">Una nube di fumacchi si formava, e fuori emerse</l>
    </lg>
    <lg n="16">
     <l n="31">Uno stuolo di fantasmi: donne, pargoli, vegliardi,</l>
     <l n="32">Conti, vescovi, marchesi, duchi, monache, bastardi;</l>
    </lg>
    <lg n="17">
     <l n="33">Tutti principi del sangue: tronchi, mózzi, cincischiati,</l>
     <l n="34">I zendadi a fiordiligi stranamente avvoltolati.</l>
    </lg>
    <lg n="18">
     <l n="35">Entro i teschi aguzzi e mondi che parean d'avorio fino</l>
     <l n="36">Luccicavano le occhiaie d'un sottil fuoco azzurrino.</l>
    </lg>
    <lg n="19">
     <l n="37">Qual brandiva, salutando, un cappel bianco piumato</l>
     <l n="38">Con un gracil moncherino che solo eragli avanzato;</l>
    </lg>
    <lg n="20">
     <l n="39">Qual con una tibia sola disegnava un minuetto;</l>
     <l n="40">Qual con mezza una mascella digrignava un sorrisetto.</l>
    </lg>
    <lg n="21">
     <l n="41">Tutt'a un tratto quel movente di maligni ossami stuolo</l>
     <l n="42">Scricchiolando e sgretolando si levò per l'aria a volo;</l>
    </lg>
    <lg n="22">
     <l n="43">Ed intorno a l'orifiamma dispiegante i gigli gialli</l>
     <l n="44">Sgambettando e cianchettando intessea carole e balli,</l>
    </lg>
    <lg n="23">
     <l n="45">Ed intorno a l'orifiamma sventolante i gigli d'oro</l>
     <l n="46">Sibilando e bofonchiando intonava questo coro.</l>
    </lg>
    <lg n="24">
     <l n="47">– Ben ne venga il delfin grigio nel reame ove a' Borboni</l>
     <l n="48">Né pur morte guarentisce fide o pie le sue magioni.</l>
    </lg>
    <lg n="25">
     <l n="49">Passerem dal Ponte Nuovo. Venga a sciôr la sua promessa</l>
     <l n="50">Co 'l re grande che Parigi guadagnò per una messa,</l>
    </lg>
    <lg n="26">
     <l n="51">E nel marmo anche par senta co' mustacchi intirizziti</l>
     <l n="52">Caldo il colpo e freddo il ghiaccio del pugnal de' gesuiti.</l>
    </lg>
    <lg n="27">
     <l n="53">Marceremo a Nostra Donna. Mitriati e porporati</l>
     <l n="54">Tre arcivescovi i lor sonni per accoglierne han lasciati.</l>
    </lg>
    <lg n="28">
     <l n="55">Su l'entrata sta solenne con l'asperges d'oro in pugno</l>
     <l n="56">Quel che tinse del suo sangue gli arsi lastrici di giugno.</l>
    </lg>
    <lg n="29">
     <l n="57">In disparte ginocchioni veglia a dire le secrete</l>
     <l n="58">Quel che spento fu in sacrato per le mani d'un suo prete.</l>
    </lg>
    <lg n="30">
     <l n="59">Benedice la corona del figliuol di San Luigi</l>
     <l n="60">Quel che giacque sotto il piombo del comune di Parigi.</l>
    </lg>
    <lg n="31">
     <l n="61">Tristi cose. Al men tuo padre (son cortesi i giacobini)</l>
     <l n="62">Nel palchetto d'un teatro morì al suon de' violini.</l>
    </lg>
    <lg n="32">
     <l n="63">Coprì l'onda de l'orchestra la real confessione,</l>
     <l n="64">Salì Cristo in sacramento tra le maschere al veglione.</l>
    </lg>
    <lg n="33">
     <l n="65">Farem gala a quel teatro noi borbonica tregenda:</l>
     <l n="66">Da quel palco (Iddio ti salvi!) muove, o re, la tua leggenda. –</l>
    </lg>
    <lg n="34">
     <l n="67">Così strilla sghignazzando via pe'l grigio aere la scorta.</l>
     <l n="68">Ma cavalca il quinto Enrico dritto e fermo in vèr la porta.</l>
    </lg>
    <lg n="35">
     <l n="69">Su la porta di Parigi co 'l bacile d'oro in mano</l>
     <l n="70">A l'omaggio de le chiavi sta parato un castellano.</l>
    </lg>
    <lg n="36">
     <l n="71">Ei non guarda, non fa cenno di saluto, non procede:</l>
     <l n="72">Un'antica e fatal noia su le grosse membra siede.</l>
    </lg>
    <lg n="37">
     <l n="73">Erto il capo e 'l guardo teso, ma l'orgoglio non vi raggia:</l>
     <l n="74">Una tenue per il collo striscia rossa gli viaggia.</l>
    </lg>
    <lg n="38">
     <l n="75">Non pare ordine o collare che il re doni al suo fedele:</l>
     <l n="76">Non è quel di San Luigi, non è quel di San Michele.</l>
    </lg>
    <lg n="39">
     <l n="77">Al passar d'Enrico, ei muove a test'alta e regalmente;</l>
     <l n="78">Fende in mezzo il gran corteggio: ciascun vede e niun lo sente.</l>
    </lg>
    <lg n="40">
     <l n="79">È a la staffa già d'Enrico; ma non piega ad atto umìle,</l>
     <l n="80">E tien dritto e fermo il collo mentre leva su il bacile.</l>
    </lg>
    <lg n="41">
     <l n="81">– Ben ne venga mio nipote, l'ultim'uom de la famiglia!</l>
     <l n="82">Queste chiavi ch'io ti porgo fur catene a la Bastiglia.</l>
    </lg>
    <lg n="42">
     <l n="83">Tali al Tempio io le temprava. – Con l'offerta fa l'inchino</l>
     <l n="84">Ed il capo de l'offrente rotolava nel bacino;</l>
    </lg>
    <lg n="43">
     <l n="85">Ed il capo di Luigi con l'immobile occhio estinto</l>
     <l n="86">Boccheggiante nel bacino riguardava Enrico quinto.</l>
    </lg>
   </lg>
  </body>
 </text>
</TEI>