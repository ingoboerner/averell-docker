<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Odi barbare - XL</title>
    <author>Giosue Carducci</author>
   </titleStmt>
   <extent>
    <measure unit="stanza">6</measure>
    <measure unit="line">30</measure>
   </extent>
   <publicationStmt>
    <publisher>UNED University</publisher>
    <idno>Giosue Carducci_odi-barbare-xl</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Odi barbare - XL</title>
     <author>Giosue Carducci</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Odi barbare - XL</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Quale una incinta, su cui scende languida</l>
     <l n="2">languida l'ombra del sopore e l'occupa,</l>
     <l n="3">disciolta giace e palpita su 'l talamo,</l>
     <l n="4">sospiri al labbro e rotti accenti vengono</l>
     <l n="5">e sùbiti rossor la faccia corrono;</l>
    </lg>
    <lg n="2">
     <l n="6">tale è la terra: l'ombra de le nuvole</l>
     <l n="7">passa a sprazzi su 'l verde tra il sol pallido:</l>
     <l n="8">umido vento scuote i pèschi e i mandorli</l>
     <l n="9">bianco e rosso fioriti, ed i fior cadono:</l>
     <l n="10">spira da i pori de le glebe un cantico.</l>
    </lg>
    <lg n="3">
     <l n="11">— O salienti da' marini pascoli</l>
     <l n="12">vacche del cielo, grige e bianche nuvole,</l>
     <l n="13">versate il latte da le mamme tumide</l>
     <l n="14">al piano e al colle che sorride e verzica,</l>
     <l n="15">a la selva che mette i primi palpiti. —</l>
    </lg>
    <lg n="4">
     <l n="16">Così cantano i fior che si risvegliano:</l>
     <l n="17">così cantano i germi che si movono</l>
     <l n="18">e le radici che bramose stendonsi:</l>
     <l n="19">così da l'ossa de i sepolti cantano</l>
     <l n="20">i germi de la vita e de gli spiriti.</l>
    </lg>
    <lg n="5">
     <l n="21">Ecco l'acqua che scroscia e il tuon che brontola:</l>
     <l n="22">porge il capo il vitel da la stalla umida,</l>
     <l n="23">la gallina scotendo l'ali strepita,</l>
     <l n="24">profondo nel verzier sospira il cùculo</l>
     <l n="25">ed i bambini sopra l'aia saltano.</l>
    </lg>
    <lg n="6">
     <l n="26">Chinatevi al lavoro, o validi omeri;</l>
     <l n="27">schiudetevi a gli amori, o cuori giovani;</l>
     <l n="28">impennatevi a i sogni, ali de l'anime;</l>
     <l n="29">irrompete a la guerra, o desii torbidi:</l>
     <l n="30">ciò che fu torna e tornerà ne i secoli.</l>
    </lg>
   </lg>
  </body>
 </text>
</TEI>