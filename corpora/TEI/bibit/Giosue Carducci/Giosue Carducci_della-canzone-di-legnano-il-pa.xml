<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Della canzone di Legnano - IL PARLAMENTO</title>
    <author>Giosue Carducci</author>
   </titleStmt>
   <extent>
    <measure unit="stanza">13</measure>
    <measure unit="line">130</measure>
   </extent>
   <publicationStmt>
    <publisher>UNED University</publisher>
    <idno>Giosue Carducci_della-canzone-di-legnano-il-pa</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Della canzone di Legnano - IL PARLAMENTO</title>
     <author>Giosue Carducci</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Della canzone di Legnano - IL PARLAMENTO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Sta Federico imperatore in Como.</l>
     <l n="2">Ed ecco un messaggero entra in Milano</l>
     <l n="3">Da Porta Nova a briglie abbandonate</l>
     <l n="4">«Popolo di Milano», ei passa e chiede,</l>
     <l n="5">«Fatemi scorta al console Gherardo».</l>
     <l n="6">Il console era in mezzo de la piazza,</l>
     <l n="7">E il messagger piegato in su l'arcione</l>
     <l n="8">Parlò brevi parole e spronò via.</l>
     <l n="9">Allor fe' cenno il console Gherardo,</l>
     <l n="10">E squillaron le trombe a parlamento.</l>
    </lg>
    <lg n="2">
     <l n="11">Squillarono le trombe a parlamento:</l>
     <l n="12">Ché non anche risurto era il palagio</l>
     <l n="13">Su' gran pilastri né l'arengo v'era,</l>
     <l n="14">Né torre v'era, né a la torre in cima</l>
     <l n="15">La campana. Fra i ruderi che neri</l>
     <l n="16">Verdeggiavan di spine, fra le basse</l>
     <l n="17">Case di legno, ne la breve piazza</l>
     <l n="18">I milanesi tenner parlamento</l>
     <l n="19">Al sol di maggio. Da finestre e porte</l>
     <l n="20">Le donne riguardavano e i fanciulli.</l>
    </lg>
    <lg n="3">
     <l n="21">«Signori milanesi,» il consol dice,</l>
     <l n="22">«La primavera in fior mena tedeschi</l>
     <l n="23">Pur come d'uso. Fanno pasqua i lurchi</l>
     <l n="24">Ne le lor tane, e poi calano a valle.</l>
     <l n="25">Per l'Engadina due scomunicati</l>
     <l n="26">Arcivescovi trassero lo sforzo.</l>
     <l n="27">Trasse la bionda imperatrice al sire</l>
     <l n="28">Il cuor fido e un esercito novello.</l>
     <l n="29">Como è co' i forti, e abbandonò la lega».</l>
     <l n="30">il popol grida: «L'esterminio a Como!»</l>
    </lg>
    <lg n="4">
     <l n="31">«Signori milanesi», il consol dice,</l>
     <l n="32">«L'imperator, fatto lo stuolo in Como,</l>
     <l n="33">Move l'oste a raggiungere il marchese</l>
     <l n="34">Di Monferrato ed i pavesi. Quale</l>
     <l n="35">Volete, milanesi? od aspettare</l>
     <l n="36">Da l'argin novo riguardando in arme,</l>
     <l n="37">O mandar messi a Cesare, o affrontare</l>
     <l n="38">A lancia e spada il Barbarossa in campo?»</l>
     <l n="39">«A lancia e spada», tona il parlamento,</l>
     <l n="40">«A lancia e spada, il Barbarossa, in campo!»</l>
    </lg>
    <lg n="5">
     <l n="41">Or si fa innanzi Alberto di Giussano.</l>
     <l n="42">Di ben tutta la spalla egli soverchia</l>
     <l n="43">Gli accolti in piedi al console d'intorno.</l>
     <l n="44">Ne la gran possa de la sua persona</l>
     <l n="45">Torreggia in mezzo al parlamento: ha in mano</l>
     <l n="46">La barbuta: la bruna capelliera</l>
     <l n="47">Il lato collo e l'ampie spalle inonda.</l>
     <l n="48">Batte il sol ne la chiara onesta faccia,</l>
     <l n="49">Ne le chiome e ne gli occhi risfavilla.</l>
     <l n="50">È la sua voce come tuon di maggio.</l>
    </lg>
    <lg n="6">
     <l n="51">«Milanesi, fratelli, popol mio!</l>
     <l n="52">Vi sovvien» dice Alberto di Giussano</l>
     <l n="53">«Calen di marzo? I consoli sparuti</l>
     <l n="54">Cavalcarono a Lodi, e con le spade</l>
     <l n="55">Nude in man gli giurâr l'obedienza.</l>
     <l n="56">Cavalcammo trecento al quarto giorno,</l>
     <l n="57">Ed a i piedi, baciando, gli ponemmo</l>
     <l n="58">I nostri belli trentasei stendardi.</l>
     <l n="59">Mastro Guitelmo gli offerì le chiavi</l>
     <l n="60">Di Milano affamata. E non fu nulla».</l>
    </lg>
    <lg n="7">
     <l n="61">«Vi sovvien» dice Alberto di Giussano,</l>
     <l n="62">«Il dì sesto di marzo? A i piedi ei volle</l>
     <l n="63">Tutti i fanti ed il popolo e le insegne.</l>
     <l n="64">Gli abitanti venìan de le tre porte,</l>
     <l n="65">Il carroccio venìa parato a guerra;</l>
     <l n="66">Gran tratta poi di popolo, e le croci</l>
     <l n="67">Teneano in mano. Innanzi a lui le trombe</l>
     <l n="68">Del carroccio mandâr gli ultimi squilli,</l>
     <l n="69">Innanzi a lui l'antenna del carroccio</l>
     <l n="70">Inchinò il gonfalone. Ei toccò i lembi».</l>
    </lg>
    <lg n="8">
     <l n="71">«Vi sovvien?» dice Alberto di Giussano:</l>
     <l n="72">«Vestiti i sacchi de la penitenza,</l>
     <l n="73">Co' piedi scalzi, con le corde al collo,</l>
     <l n="74">Sparsi i capi di cenere, nel fango</l>
     <l n="75">C'inginocchiammo, e tendevam le braccia,</l>
     <l n="76">E chiamavam misericordia. Tutti</l>
     <l n="77">Lacrimavan, signori e cavalieri,</l>
     <l n="78">A lui d'intorno. Ei, dritto, in piedi, presso</l>
     <l n="79">Lo scudo imperial, ci riguardava,</l>
     <l n="80">Muto, co 'l suo diamantino sguardo».</l>
    </lg>
    <lg n="9">
     <l n="81">«Vi sovvien» dice Alberto di Giussano,</l>
     <l n="82">«Che tornando a l'obbrobrio la dimane</l>
     <l n="83">Scorgemmo da la via l'imperatrice</l>
     <l n="84">Da i cancelli a guardarci? E pe' i cancelli</l>
     <l n="85">Noi gittammo le croci a lei gridando:</l>
     <l n="86">— O bionda, o bella imperatrice, o fida,</l>
     <l n="87">O pia, mercé, mercé di nostre donne! —</l>
     <l n="88">Ella trassesi indietro. Egli c'impose</l>
     <l n="89">Porte e muro atterrar de le due cinte</l>
     <l n="90">Tanto ch'ei con schierata oste passasse».</l>
    </lg>
    <lg n="10">
     <l n="91">«Vi sovvien?» dice Alberto di Giussano:</l>
     <l n="92">«Nove giorni aspettammo; e si partiro</l>
     <l n="93">L'arcivescovo i conti e i valvassori.</l>
     <l n="94">Venne al decimo il bando — Uscite, o tristi,</l>
     <l n="95">Con le donne, co' i figli e con le robe:</l>
     <l n="96">Otto giorni vi dà l'imperatore. —</l>
     <l n="97">E noi corremmo urlando a Sant'Ambrogio,</l>
     <l n="98">Ci abbracciammo a gli altari ed a i sepolcri.</l>
     <l n="99">Via da la chiesa, con le donne e i figli,</l>
     <l n="100">Via ci cacciaron come can tignosi».</l>
    </lg>
    <lg n="11">
     <l n="101">«Vi sovvien», dice Alberto di Giussano,</l>
     <l n="102">«La domenica triste de gli ulivi?</l>
     <l n="103">Ahi passion di Cristo e di Milano!</l>
     <l n="104">Da i quattro Corpi santi ad una ad una</l>
     <l n="105">Crosciar vedemmo le trecento torri</l>
     <l n="106">De la cerchia; ed al fin per la ruina</l>
     <l n="107">Polverosa ci apparvero le case</l>
     <l n="108">Spezzate, smozzicate, sgretolate:</l>
     <l n="109">Parean file di scheltri in cimitero.</l>
     <l n="110">Di sotto, l'ossa ardean de' nostri morti».</l>
    </lg>
    <lg n="12">
     <l n="111">Così dicendo Alberto di Giussano</l>
     <l n="112">Con tutt'e due le man copriasi gli occhi,</l>
     <l n="113">E singhiozzava: in mezzo al parlamento,</l>
     <l n="114">Singhiozzava e piangea come un fanciullo.</l>
     <l n="115">Ed allora per tutto il parlamento</l>
     <l n="116">Trascorse quasi un fremito di belve.</l>
     <l n="117">Da le porte le donne e da i veroni,</l>
     <l n="118">Pallide, scarmigliate, con le braccia</l>
     <l n="119">Tese e gli occhi sbarrati al parlamento</l>
     <l n="120">Urlavano — Uccidete il Barbarossa! —</l>
    </lg>
    <lg n="13">
     <l n="121">«Or ecco», dice Alberto di Giussano,</l>
     <l n="122">«Ecco, io non piango più. Venne il dì nostro,</l>
     <l n="123">O milanesi, e vincere bisogna.</l>
     <l n="124">Ecco: io m'asciugo gli occhi, e a te guardando,</l>
     <l n="125">O bel sole di Dio, fo sacramento:</l>
     <l n="126">Diman da sera i nostri morti avranno</l>
     <l n="127">Una dolce novella in purgatorio:</l>
     <l n="128">E la rechi pur io!» Ma il popol dice:</l>
     <l n="129">«Fia meglio i messi imperiali». Il sole</l>
     <l n="130">Ridea calando dietro il Resegone.</l>
    </lg>
   </lg>
  </body>
 </text>
</TEI>