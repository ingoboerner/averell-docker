<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie campestri - LAMENTO D'ARISTO</title>
    <author>Ippolito Pindemonte</author>
   </titleStmt>
   <extent>
    <measure unit="stanza">19</measure>
    <measure unit="line">160</measure>
   </extent>
   <publicationStmt>
    <publisher>UNED University</publisher>
    <idno>Ippolito Pindemonte_poesie-campestri-lamento-d-ari</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie campestri - LAMENTO D'ARISTO</title>
     <author>Ippolito Pindemonte</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie campestri - LAMENTO D'ARISTO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">	Stracciò dal crine il mirto, onde solea</l>
     <l n="2">La poetica fronte Aristo ornarsi;</l>
     <l n="3">Aristo d'ermi campi, e d'erme selve</l>
     <l n="4">Fatto pensoso abitator: dal crine</l>
     <l n="5">Quelle stracciossi allegre frondi, e il colle</l>
     <l n="6">Salì rapidamente, alla cui vetta</l>
     <l n="7">Sorgon bruni cipressi, ond'è ricinto</l>
     <l n="8">Del pallido Eremita il sacro albergo,</l>
     <l n="9">Ed un ramo ne svelse, e intorno al capo</l>
     <l n="10">Sel girò, se l'avvinse; indi si fece</l>
     <l n="11">Sedil d'un sasso, di rincontro a balze</l>
     <l n="12">Di grato orror dipinte; e poi che alquanto</l>
     <l n="13">Con la mente vagò da sé lontano,</l>
     <l n="14">Trasse lungo dal core imo un sospiro,</l>
     <l n="15">E tai sensi innalzar l'udì la Notte,</l>
     <l n="16">Che già in fosco tingea la terra, e il cielo.</l>
    </lg>
    <lg n="2">
     <l n="17">	Queste del gufo, il qual duolsi alla Luna,</l>
     <l n="18">Non son le voci flebili, allungate,</l>
     <l n="19">Che nel silenzio della notte bruna</l>
     <l n="20">Ad un oppresso cor giungon sì grate?</l>
     <l n="21">O pensieroso augel, di ria fortuna</l>
     <l n="22">Portator ti accusò la vecchia etate:</l>
     <l n="23">Ma udito, se ver fosse il detto antico,</l>
     <l n="24">T'avrei la notte, in ch'io perdea l'Amico.</l>
    </lg>
    <lg n="3">
     <l n="25">	Spirto gentil, la solitaria vita,</l>
     <l n="26">E questi, ov'io mi chiusi, ermi soggiorni,</l>
     <l n="27">Fanno che alla mia scorsa età fiorita</l>
     <l n="28">Con la memoria, e a te più spesso io torni:</l>
     <l n="29">Ma da rimorso ho l'anima ferita,</l>
     <l n="30">Ché dappoi che tu vivi eterni giorni,</l>
     <l n="31">Mille e più volte il Sole uscìo dall'Indo,</l>
     <l n="32">Né ti sparsi su l'urna un fior di Pindo.</l>
    </lg>
    <lg n="4">
     <l n="33">	Pur chi di te sovra il mio canto avea</l>
     <l n="34">Dritto maggior, che al fianco mio prendesti</l>
     <l n="35">Spesso il più erto della via Dircéa,</l>
     <l n="36">E me, che vacillava, in piè reggesti?</l>
     <l n="37">Forse a chiaro d'onor segno io giungea,</l>
     <l n="38">Se tu givi più tardo in fra i Celesti:</l>
     <l n="39">Forse con gli anni tuoi Morte superba</l>
     <l n="40">Anco la gloria mia recise in erba.</l>
    </lg>
    <lg n="5">
     <l n="41">	Or più di questa gloria io non mi curo,</l>
     <l n="42">Ché un nulla al fine la conobbi anch'essa.</l>
     <l n="43">Un ben più assai, che quel non è, sicuro</l>
     <l n="44">Alma, che sa cercar, trova in sé stessa.</l>
     <l n="45">Mia delizia è il sedermi, ove d'oscuro</l>
     <l n="46">Bosco cader vegg'io l'ombra più spessa,</l>
     <l n="47">Ove con interrotto e tardo passo</l>
     <l n="48">Mormora un roco rio tra sasso e sasso.</l>
    </lg>
    <lg n="6">
     <l n="49">	Come, se fossi meco in questi colli,</l>
     <l n="50">Lieto vedresti i pensier fermi e gravi</l>
     <l n="51">Tu, che spesso dai vani un tempo e molli</l>
     <l n="52">Con dolce improverar mi richiamavi;</l>
     <l n="53">E della schiavitù degli amor folli</l>
     <l n="54">Sciorre l'incatenata alma tentavi.</l>
     <l n="55">Io, benché amante del mio mal, la mano</l>
     <l n="56">Baciava, che volea tornarmi sano.</l>
    </lg>
    <lg n="7">
     <l n="57">	Ma no, non fu con la mortal tua vesta</l>
     <l n="58">Il suon per me della tua voce spento.</l>
     <l n="59">Entro mi parla, e chiara e manifesta</l>
     <l n="60">Dal fondo alzarsi del mio cor la sento.</l>
     <l n="61">Tale sovente, o non diversa inchiesta</l>
     <l n="62">Le movo: È morte così fier tormento?</l>
     <l n="63">È l'arrestarsi nell'uman viaggio</l>
     <l n="64">Duro così? Non è, risponde, al Saggio.</l>
    </lg>
    <lg n="8">
     <l n="65">	Ed in vista dei ben falsi, e di quanto</l>
     <l n="66">È nel Mondo d'errore e di follia,</l>
     <l n="67">Di bassa ambizion, d'inutil vanto,</l>
     <l n="68">Festoso ei dal suo fral si disciorria:</l>
     <l n="69">Ma l'amistà, ma l'amor fido alquanto</l>
     <l n="70">Fanno al suo dipartir l'alma restìa,</l>
     <l n="71">Onde ai più cari suoi, languido e tardo</l>
     <l n="72">Rivolge indietro, e sospiroso un guardo.</l>
    </lg>
    <lg n="9">
     <l n="73">	Con quest'ultimo sguardo io m'incontrai,</l>
     <l n="74">Che al tuo letto di morte era dappresso,</l>
     <l n="75">E sì tenacemente lo serbai</l>
     <l n="76">Da indi in qua negli occhi fidi impresso,</l>
     <l n="77">Che non pur ch'io vedessi oggetto mai,</l>
     <l n="78">Che fitto si restasse in lor, com'esso,</l>
     <l n="79">Ma quel, che ho innanzi, con sì vivi tocchi</l>
     <l n="80">Forse non si colora a me negli occhi.</l>
    </lg>
    <lg n="10">
     <l n="81">	Oh fatal sempre e amara rimembranza,</l>
     <l n="82">Ma cui non posso far ch'io non sia tratto!</l>
     <l n="83">Ogni più debil luce di speranza</l>
     <l n="84">Quel primo orribil dì fu spenta a un tratto,</l>
     <l n="85">Che il fisico gentil nell'egra stanza</l>
     <l n="86">Venuto, e messo di chi ascolta in atto,</l>
     <l n="87">Toccò la vena, e di presaga stilla</l>
     <l n="88">L'amica a un tempo inumidì pupilla.</l>
    </lg>
    <lg n="11">
     <l n="89">	Tutto allor mi s'offrì l'eccidio mio</l>
     <l n="90">Compendiato in quel funesto segno.</l>
     <l n="91">Rapido cresce il fatal morbo, ed io</l>
     <l n="92">Con l'arti inefficaci invan mi sdegno.</l>
     <l n="93">Il la voce talvolta al cielo invio:</l>
     <l n="94">Più che d'eletti spirti il sommo regno,</l>
     <l n="95">Forse non ha, per tante macchie immondo,</l>
     <l n="96">Mestier di virtuosi esempi il Mondo?</l>
    </lg>
    <lg n="12">
     <l n="97">	Mentr'io sì fatte cose in cor favello</l>
     <l n="98">Presso i cari origlier (già Notte andava,</l>
     <l n="99">Né maggior lume ivi splendea di quello,</l>
     <l n="100">Che scarso e tristo una lucerna dava)</l>
     <l n="101">Ecco a un tratto veder parmi un drappello,</l>
     <l n="102">Che al doloroso letto intorno stava,</l>
     <l n="103">Di molto in vista ragguardevol donne:</l>
     <l n="104">Ma con viso piangente, e fosche gonne.</l>
    </lg>
    <lg n="13">
     <l n="105">	Eran le Sagge, a cui vien posto il nome</l>
     <l n="106">Dalle onorate lor belle fatiche,</l>
     <l n="107">Critica, Geometria con sciolte chiome,</l>
     <l n="108">Poesia, Storia, e le Favelle antiche.</l>
     <l n="109">Gìansi tra lor riconfortando, come</l>
     <l n="110">S'usa in fortuna ugual tra fide amiche:</l>
     <l n="111">Ma il fean così, che più che dar, di loro</l>
     <l n="112">L'una all'altra parea chieder ristoro.</l>
    </lg>
    <lg n="14">
     <l n="113">	Poi dal letto scostarsi, e d'improvviso</l>
     <l n="114">Le veggo in fila dall'un canto porsi,</l>
     <l n="115">Come a dar loco, riguardando fiso</l>
     <l n="116">Verso la porta, ov'io pur l'occhio torsi;</l>
     <l n="117">E la soglia varcar Donna di viso</l>
     <l n="118">Maraviglioso, e d'atto augusto io scorsi,</l>
     <l n="119">Che al tetto giunge con la fronte, e intorno</l>
     <l n="120">Raggia dalle pupille un aureo giorno.</l>
    </lg>
    <lg n="15">
     <l n="121">	Come vi lampeggiasse, il loco tutto</l>
     <l n="122">D'un tremolo fulgor si rivestiva.</l>
     <l n="123">Pur la nobile Donna avvolta in lutto</l>
     <l n="124">Tenea la faccia: or che saria giuliva?</l>
     <l n="125">Ma d'ogni pianto era il bel volto asciutto,</l>
     <l n="126">Dolente, sì, ma qual conviensi a Diva;</l>
     <l n="127">Tal che il duol nel suo viso, e in un del vinto</l>
     <l n="128">Duolo il trionfo si vedea dipinto.</l>
    </lg>
    <lg n="16">
     <l n="129">	Alle bende del crine, ed a quel bianco</l>
     <l n="130">Velo, che ricopria le membra ignude,</l>
     <l n="131">Alla catena, ond'è sventura ir franco,</l>
     <l n="132">Temprata d'ôr su non mortale incude,</l>
     <l n="133">E all'aurea chiave, che pendea dal fianco,</l>
     <l n="134">Ove sculto appariva il Ciel dichiude,</l>
     <l n="135">Religion conobbi, e un sacro orrore</l>
     <l n="136">Mi sentii l'imo ricercar del core.</l>
    </lg>
    <lg n="17">
     <l n="137">	Ma mentre veggo, che all'amico letto</l>
     <l n="138">Ha la celeste Donna il piè rivolto,</l>
     <l n="139">E ch'io già del ginocchio in terra metto,</l>
     <l n="140">Da quella dolce vision fui tolto.</l>
     <l n="141">Egli morìa; ma con sicuro aspetto</l>
     <l n="142">Attendea l'ora, che l'avria disciolto:</l>
     <l n="143">Non io così, ch'era a soffrir men forte</l>
     <l n="144">Quella, che mia parea più, che sua morte.</l>
    </lg>
    <lg n="18">
     <l n="145">	Se la pompa feral di quella sera</l>
     <l n="146">Romper non vidi l'orride tenebre</l>
     <l n="147">Col tetro lume della bianca cera,</l>
     <l n="148">Né il sacro udii di pace inno funebre,</l>
     <l n="149">Qual pro, se tutto nell'orecchio m'era,</l>
     <l n="150">Tutto innanzi mi stava alle palpebre?</l>
     <l n="151">Se della tomba sua ne' sentier bui,</l>
     <l n="152">Benché lontano, io discendea con lui?</l>
    </lg>
    <lg n="19">
     <l n="153">	Poscia in me tal provai lugubre senso,</l>
     <l n="154">Come dal ciel mi fosse il Sol caduto;</l>
     <l n="155">Né che restasse mai notturno io penso</l>
     <l n="156">Viandante in cammin deserto e muto,</l>
     <l n="157">Com'io rimasi, né tra mare immenso,</l>
     <l n="158">Senz'ago conduttor, nocchier perduto:</l>
     <l n="159">Ed anche in mezzo a cittadino stuolo</l>
     <l n="160">Gran tempo andò, ch'esser mi parve solo.</l>
    </lg>
   </lg>
  </body>
 </text>
</TEI>