<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie campestri - IL MATTINO</title>
    <author>Ippolito Pindemonte</author>
   </titleStmt>
   <extent>
    <measure unit="stanza">22</measure>
    <measure unit="line">176</measure>
   </extent>
   <publicationStmt>
    <publisher>UNED University</publisher>
    <idno>Ippolito Pindemonte_poesie-campestri-il-mattino</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie campestri - IL MATTINO</title>
     <author>Ippolito Pindemonte</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie campestri - IL MATTINO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">	Candido Nume, che rosato ha il piede,</l>
     <l n="2">E di Venere l'astro in fronte porta,</l>
     <l n="3">Il bel Mattino sorridente riede,</l>
     <l n="4">Del già propinquo Sol messaggio e scorta.</l>
     <l n="5">Fuggì dinanzi a lui Notte, che or siede</l>
     <l n="6">Sovra l'occidentale ultima porta,</l>
     <l n="7">Con man traendo a sé da tutto il cielo,</l>
     <l n="8">E in sé stesso piegando il fosco velo.</l>
    </lg>
    <lg n="2">
     <l n="9">	E intorno a lei s'affollano battendo</l>
     <l n="10">Fantasmi e Larve le dipinte piume,</l>
     <l n="11">E gli Amori, che lagnansi fuggendo</l>
     <l n="12">Del sollecito troppo e chiaro lume.</l>
     <l n="13">Più non s'indugi: sovra il colle ascendo?</l>
     <l n="14">O in riva calerò del vicin fiume?</l>
     <l n="15">Scelgo la via, che monta, e movo in fretta</l>
     <l n="16">Il Sole ad incontrar su quella vetta.</l>
    </lg>
    <lg n="3">
     <l n="17">	Oh quali mi sent'io per le colline</l>
     <l n="18">Fresche fresche venir dolci aure in volto,</l>
     <l n="19">E ciò portar che accorte pellegrine</l>
     <l n="20">Tra gli odor più soavi hanno raccolto!</l>
     <l n="21">Pare che Voluttà l'aureo suo crine</l>
     <l n="22">Abbia testè disviluppato e sciolto,</l>
     <l n="23">E sparsa l'immortal fragranza intorno,</l>
     <l n="24">Ond'è superbo il giovinetto giorno.</l>
    </lg>
    <lg n="4">
     <l n="25">	Non Voluttà, che dal procace aspetto,</l>
     <l n="26">Dal sen nudo, e da gli occhi ebbrezza spira:</l>
     <l n="27">Ma quella, che lo sguardo in sé ristretto</l>
     <l n="28">O tiene, o a riguardar modesto il gira,</l>
     <l n="29">Cui tra bei veli appena il colmo petto,</l>
     <l n="30">Come Luna tra nube, uscir si mira,</l>
     <l n="31">E che sparse ha le man de' fior più gai,</l>
     <l n="32">Che spesso odora, e non isfronda mai.</l>
    </lg>
    <lg n="5">
     <l n="33">	Più non regna il Silenzio: ecco d'armenti,</l>
     <l n="34">D'augei cantori mille voci e mille,</l>
     <l n="35">Di carri cigolìo, gridar di genti,</l>
     <l n="36">Onde i campi risuonano e le ville;</l>
     <l n="37">Mentre con iterati ondeggiamenti</l>
     <l n="38">Scoppian le mattutine aeree squille,</l>
     <l n="39">E gemer s'ode delle braccia nude</l>
     <l n="40">Sotto all'alterno martellar l'incude.</l>
    </lg>
    <lg n="6">
     <l n="41">	Par sia Natura, quando il ciel raggiorna.</l>
     <l n="42">Di mano allora del gran Mastro uscita,</l>
     <l n="43">O almen ci appar di tal freschezza adorna,</l>
     <l n="44">Che ben dirla un potria ringiovenita.</l>
     <l n="45">Ma oimè che splende alquanto, e più non torna</l>
     <l n="46">Il soave mattin di nostra vita.</l>
     <l n="47">Splende, e non torna più quella, che infiora</l>
     <l n="48">Gli anni prima dell'uom, sì dolce aurora.</l>
    </lg>
    <lg n="7">
     <l n="49">	D'alte speranze infiora, e d'alte voglie,</l>
     <l n="50">D'aurati sogni, e di felici inganni.</l>
     <l n="51">Quella poi viene, che l'incanto scioglie,</l>
     <l n="52">Grave alla faccia, al portamento, ai panni,</l>
     <l n="53">Quella Filosofia, per cui l'uom coglie</l>
     <l n="54">Nuova felicità conforme agli anni,</l>
     <l n="55">E un ben, se certo più, meno vivace,</l>
     <l n="56">Una tranquilla, sì, ma fredda pace.</l>
    </lg>
    <lg n="8">
     <l n="57">	Benché ancor celi l'infiammata fronte</l>
     <l n="58">Il Sol dietro a quel giogo alto ed alpestro,</l>
     <l n="59">Pur su le nubi, che dell'orizzonte</l>
     <l n="60">Rosseggian qua e là nel sen cilestro,</l>
     <l n="61">Pur lo vegg'io del contrapposto monte</l>
     <l n="62">Su l'indorato vertice silvestro,</l>
     <l n="63">Pur... Ma ve' ch'egli è sorto, e che dal polo</l>
     <l n="64">Scaccia ogni nube, ed imperar vuol solo.</l>
    </lg>
    <lg n="9">
     <l n="65">	Felice impero! Quanto bello ei luce,</l>
     <l n="66">E in che soave maestà serena!</l>
     <l n="67">Maestà di gentil Monarca o Duce,</l>
     <l n="68">Che l'occhio ammirator ferisce appena.</l>
     <l n="69">Come di un vivid'oro e d'una luce</l>
     <l n="70">Tremolante e azzurrina egli balena!</l>
     <l n="71">Poi la ristringe alquanto, e purga affatto,</l>
     <l n="72">Onde men grande, e più lucente è fatto.</l>
    </lg>
    <lg n="10">
     <l n="73">	Io ti saluto e inchino, o di Natura</l>
     <l n="74">Custode, e ad occhio uman visibil Dio.</l>
     <l n="75">Che senza te fora la terra? oscura</l>
     <l n="76">Mole cadente nell'orror natio.</l>
     <l n="77">Questa de' prati a me cara verzura,</l>
     <l n="78">Questi ombrosi passeggi a chi degg'io?</l>
     <l n="79">Chi Primavera di bei fior corona?</l>
     <l n="80">Chi di tante ricchezze orna Pomona?</l>
    </lg>
    <lg n="11">
     <l n="81">	Pur raro a te lo sguardo, e l'alma ingrata,</l>
     <l n="82">O Re del Mondo, il mortal basso intende.</l>
     <l n="83">Vive notturno, e in camera dorata,</l>
     <l n="84">Quasi a te in onta, mille faci accende:</l>
     <l n="85">Le cene allunga, e quando la rosata</l>
     <l n="86">Luce ne' suoi bicchier fere e risplende,</l>
     <l n="87">Questa luce, che or me di gioia ingombra,</l>
     <l n="88">L'odia, e la fugge, e cerca il sonno, e l'ombra.</l>
    </lg>
    <lg n="12">
     <l n="89">	E pur quel caro a lui nettare acceso,</l>
     <l n="90">Che su i colmi bicchier gli ondeggia e gioca,</l>
     <l n="91">Ha da te quella grazia, e da te preso</l>
     <l n="92">Ha quel nobile ardir, di cui s'infoca.</l>
     <l n="93">Pur maturo da te quell'òr si è reso,</l>
     <l n="94">Che su le vesti sue divide, e loca,</l>
     <l n="95">E quel diamante, che polisce e intaglia,</l>
     <l n="96">La man ne ingemma, e gli occhi al vulgo abbaglia.</l>
    </lg>
    <lg n="13">
     <l n="97">	Ché qual rosseggi, rimanendo il Maggio,</l>
     <l n="98">Nella rosa, e biancheggi entro i ligustri,</l>
     <l n="99">Tu sei, che in loro imprigionando un raggio,</l>
     <l n="100">Il diamante e il rubin colori e illustri.</l>
     <l n="101">Smani dietro le gemme altri men saggio:</l>
     <l n="102">Che son, senz'opra di sculture industri?</l>
     <l n="103">Ma senz'arte o lavor vergine rosa</l>
     <l n="104">Molcer due sensi può, bella e odorosa.</l>
    </lg>
    <lg n="14">
     <l n="105">	Vidi talor la tua infocata sfera</l>
     <l n="106">Uscir della tranquilla onda marina,</l>
     <l n="107">E vidi l'Oceàn, che specchio t'era,</l>
     <l n="108">Tutto acceso di luce porporina.</l>
     <l n="109">Pregai che l'increspasse aura leggiera,</l>
     <l n="110">E nuova meraviglia ebbi vicina:</l>
     <l n="111">Scorsi di più color l'onde ripiene.</l>
     <l n="112">E noi tanto dell'Arte amiam le scene?</l>
    </lg>
    <lg n="15">
     <l n="113">	Di sì vago e mirabile oriente</l>
     <l n="114">Spesso godei, quand'io solcava il mare:</l>
     <l n="115">Pur non vorrei la dolce erba presente</l>
     <l n="116">Col soggiorno cambiar dell'onde amare.</l>
     <l n="117">Qui pur del Sole i rai veggo sovente,</l>
     <l n="118">Mentre da foglie e rami egli traspare,</l>
     <l n="119">Rapirne il verde, e a me condur tesoro</l>
     <l n="120">Di liquidi smeraldi, e d'ostro, e d'oro.</l>
    </lg>
    <lg n="16">
     <l n="121">	Il rugiadoso prato, che biancheggia,</l>
     <l n="122">Tutto al levar del Sol s'ingemma e brilla.</l>
     <l n="123">Il rivo d'uno sguardo il Sol dardeggia,</l>
     <l n="124">E il rio volge in ogni onda una favilla.</l>
     <l n="125">Erge de' fiumi ancor la muta greggia</l>
     <l n="126">Talvolta al Sol l'attonita pupilla,</l>
     <l n="127">E il Sole anch'ella, in sua letizia muta,</l>
     <l n="128">Quanto i belanti, e i volator, saluta.</l>
    </lg>
    <lg n="17">
     <l n="129">	Congiungo a queste anch'io la mia favella,</l>
     <l n="130">E de' miei colli errando per le cime,</l>
     <l n="131">Con meraviglia della villanella,</l>
     <l n="132">Che l'estasi mia vede, alzo le rime,</l>
     <l n="133">Fin che lunghe son l'ombre, e i campi bella</l>
     <l n="134">Varietà d'aureo, e di scuro imprime,</l>
     <l n="135">E l'azzurro del ciel vincono i monti,</l>
     <l n="136">Che lunge in faccia mia levan le fronti.</l>
    </lg>
    <lg n="18">
     <l n="137">	Meglio che tra cittade angusta e bruna,</l>
     <l n="138">Volano al puro aere aperto i carmi:</l>
     <l n="139">Qui Cirra in ogni colle, ed in ciascuna</l>
     <l n="140">Fonte Permesso rimirar qui parmi.</l>
     <l n="141">Forse giunge il mio canto in parte alcuna,</l>
     <l n="142">Bench'io voglia tra lochi ermi celarmi:</l>
     <l n="143">Che non giungano, o Silvia, a te sue note,</l>
     <l n="144">Benché romito, non bramar chi puote?</l>
    </lg>
    <lg n="19">
     <l n="145">	Così appunto in quest'ora alma e vitale,</l>
     <l n="146">Che il Sol de' primi rai l'etere inonda,</l>
     <l n="147">Lodoletta montante, che su l'ale</l>
     <l n="148">Si libra, e nuota nella lucid'onda,</l>
     <l n="149">Vibra il suo canto solitaria, e tale</l>
     <l n="150">D'aureo lume Oceàno la circonda,</l>
     <l n="151">Che si toglie allo sguardo, e in quello avvolta</l>
     <l n="152">Nessun la vede, e da ciascun s'ascolta.</l>
    </lg>
    <lg n="20">
     <l n="153">	Oh, com'è questo ciel, sia tale il core!</l>
     <l n="154">E più non ne rannuvoli il sereno</l>
     <l n="155">O follìa, che par senno, o dolce errore,</l>
     <l n="156">Che offre tazza d'ambrosia, ed è veleno.</l>
     <l n="157">Sol chieggo, che alle corte ed ultim'ore,</l>
     <l n="158">Quando vien l'anno della vita meno,</l>
     <l n="159">Quello almen tra i miei sensi, alle cui porte</l>
     <l n="160">Sta l'alma per vedere, io serbi forte.</l>
    </lg>
    <lg n="21">
     <l n="161">	Ma s'io, ciò, Sole, ascolta ancor, s'io mai</l>
     <l n="162">Alla madre cessar l'omaggio antico</l>
     <l n="163">Di rispetto e d'amore, o ne' suoi guai</l>
     <l n="164">Dovessi un dì non ascoltar l'amico;</l>
     <l n="165">Se fosse per levar non finti lai,</l>
     <l n="166">Senza un sospiro mio, l'egro mendico,</l>
     <l n="167">O da me in vista nulla men dogliosa</l>
     <l n="168">L'orfano per partire, o l'orba sposa;</l>
    </lg>
    <lg n="22">
     <l n="169">	Possano d'improvviso entro un eterno</l>
     <l n="170">Orror notturno gli occhi miei tuffarsi,</l>
     <l n="171">Ed al tuo, sacro Sol, lume superno,</l>
     <l n="172">Di trovarlo non degni, invan girarsi:</l>
     <l n="173">Né più quindi apparisca a me l'alterno</l>
     <l n="174">Delle varie stagion rinnovellarsi,</l>
     <l n="175">Né sul pallido ciel mirar vicino</l>
     <l n="176">Goda il ritorno del gentil Mattino.</l>
    </lg>
   </lg>
  </body>
 </text>
</TEI>