<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie campestri - LA NOTTE</title>
    <author>Ippolito Pindemonte</author>
   </titleStmt>
   <extent>
    <measure unit="stanza">17</measure>
    <measure unit="line">136</measure>
   </extent>
   <publicationStmt>
    <publisher>UNED University</publisher>
    <idno>Ippolito Pindemonte_poesie-campestri-la-notte</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie campestri - LA NOTTE</title>
     <author>Ippolito Pindemonte</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie campestri - LA NOTTE</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">	Già sorse, ed ogni stella in ciel dispose</l>
     <l n="2">Notte con mano rugiadosa e bruna;</l>
     <l n="3">Piena nell'orbe suo splende, e le cose</l>
     <l n="4">Di soave color tinge la Luna;</l>
     <l n="5">E della villa, e delle popolose</l>
     <l n="6">Città la gente si rinserra e aduna:</l>
     <l n="7">Ma qui su questa rupe, ond'uom non veggio,</l>
     <l n="8">Signor del Mondo abbandonato, io seggio.</l>
    </lg>
    <lg n="2">
     <l n="9">	Come nella Natura, che sospende</l>
     <l n="10">Ogni opra agli occhi, è la quiete augusta!</l>
     <l n="11">Come da un cor, che la sua voce intende,</l>
     <l n="12">Questo silenzio universal si gusta!</l>
     <l n="13">Universale, se non quanto il fende</l>
     <l n="14">Cupo tenor di musica locusta,</l>
     <l n="15">E romorosi più nella profonda</l>
     <l n="16">Quiete o rio tra i sassi, o al vento fronda.</l>
    </lg>
    <lg n="3">
     <l n="17">	Insieme con le fresche aure notturne</l>
     <l n="18">Volan le dolci Calme, e i bei Riposi,</l>
     <l n="19">E i Geni, che dormir nelle diurne</l>
     <l n="20">Ore, e godon vegliar co' cieli ombrosi,</l>
     <l n="21">E con sordo aleggiar le taciturne</l>
     <l n="22">Gioie tranquille, ed i Piacer pensosi:</l>
     <l n="23">Mentre su colle e pian disteso giace</l>
     <l n="24">Quell'orror bello, che attristando piace.</l>
    </lg>
    <lg n="4">
     <l n="25">	Quale nella rapita alma s'imprime</l>
     <l n="26">Forza di melanconico diletto!</l>
     <l n="27">Com'è gentile a un tempo, ed è sublime</l>
     <l n="28">Del gran teatro, ove ora son, l'aspetto!</l>
     <l n="29">Qui non s'ascolta, è ver, sospiri e rime</l>
     <l n="30">Da non virile uscir musico petto,</l>
     <l n="31">È ver, qui non s'ammira in pinta scena</l>
     <l n="32">O danzar Ninfa, o gorgheggiar Sirena.</l>
    </lg>
    <lg n="5">
     <l n="33">	Né qui gran sale d'immortal lavoro</l>
     <l n="34">Sorgon, dove le faci a mille a mille</l>
     <l n="35">S'addoppian ne' cristalli, illustran l'oro,</l>
     <l n="36">E l'aria tutta accendon di faville;</l>
     <l n="37">Ed in giostra venire osan tra loro</l>
     <l n="38">Tremule gemme, e cupide pupille:</l>
     <l n="39">Regna lo scherzo, e il riso, ed ire, e paci,</l>
     <l n="40">Care più, se più son l'ire vivaci.</l>
    </lg>
    <lg n="6">
     <l n="41">	Mirabile è ciò tutto; e di quel bene,</l>
     <l n="42">Che dal Mondo gentil tanto s'apprezza,</l>
     <l n="43">E di quelle, ch'ei dice utili pene,</l>
     <l n="44">Me pur nell'età mia punse vaghezza.</l>
     <l n="45">So i misteri d'un ballo, e delle cene</l>
     <l n="46">La non vulgare ed erudita ebbrezza;</l>
     <l n="47">So di quanta ventura è l'andar vinto</l>
     <l n="48">Da due ciglia, due guance, e un cor dipinto.</l>
    </lg>
    <lg n="7">
     <l n="49">	Ma o ch'io vaneggi in questi giorni meno,</l>
     <l n="50">O che or di follia saggia in preda io sia</l>
     <l n="51">(Ché per necessità dell'uom terreno</l>
     <l n="52">Forse s'annida ognor qualche follia),</l>
     <l n="53">Questo pian fosco, questo ciel sereno,</l>
     <l n="54">La visibil di tanti astri armonia,</l>
     <l n="55">D'ogni scena, o palagio, e di quel raro,</l>
     <l n="56">Che mai l'arte offrir possa, è a me più caro.</l>
    </lg>
    <lg n="8">
     <l n="57">	E parmi nuocer men quella che in loco</l>
     <l n="58">Notturno, sì, ma liber'aura nasce,</l>
     <l n="59">Che la chiusa, di cui l'avido foco</l>
     <l n="60">Delle infinite fiaccole si pasce.</l>
     <l n="61">Perché la danza, e dell'incerto gioco</l>
     <l n="62">Duran così le ricercate ambasce,</l>
     <l n="63">Che ogni fiamma, al mancar dell'esca pura,</l>
     <l n="64">Languendo accuserà le infide mura.</l>
    </lg>
    <lg n="9">
     <l n="65">	Quindi ogni guancia al fin pallida e smunta,</l>
     <l n="66">Più che per colpa del vegliar, del ballo:</l>
     <l n="67">Né val, se ad arte colorita ed unta</l>
     <l n="68">Fu prima in faccia al consiglier cristallo,</l>
     <l n="69">Che sotto il rosso ancor trapela e spunta</l>
     <l n="70">Vittorioso il crudel bianco e il giallo,</l>
     <l n="71">E, come stelle d'annebbiato cielo,</l>
     <l n="72">Le infelici pupille appanna un velo.</l>
    </lg>
    <lg n="10">
     <l n="73">	Deh splendan sempre a me le care stelle</l>
     <l n="74">In così puro ciel, come or le miro!</l>
     <l n="75">Mentr'io su l'ali del pensiero a quelle</l>
     <l n="76">M'ergo, che tragge ignota forza in giro,</l>
     <l n="77">E nelle terre incognite e novelle,</l>
     <l n="78">Audace pellegrino, entro e m'aggiro,</l>
     <l n="79">Veggo abitanti, e sovra tutto impressa</l>
     <l n="80">Con vario stil la Sapienza istessa.</l>
    </lg>
    <lg n="11">
     <l n="81">	E se, fermando l'instancabil passo,</l>
     <l n="82">Per quel di Mondo in Mondo alto viaggio,</l>
     <l n="83">Dal freddo Urano estremo il guardo abbasso,</l>
     <l n="84">La terra scorgo, e quest'uman legnaggio,</l>
     <l n="85">Come oscuro il potente, il grande basso,</l>
     <l n="86">Semplice il dotto, e mi par folle il saggio!</l>
     <l n="87">Come vario, ma l'uom sempre vegg'io</l>
     <l n="88">Sotto la scorza dell'Eroe, del Dio!</l>
    </lg>
    <lg n="12">
     <l n="89">	Ma quale dal vicin secreto bosco</l>
     <l n="90">Soavissimo canto si dischiuse?</l>
     <l n="91">Dolce usignuol, la voce tua conosco,</l>
     <l n="92">Che il suo nettare sempre in me diffuse.</l>
     <l n="93">Sempre io t'amai; tristo è il tuo genio e fosco,</l>
     <l n="94">E te compagno lor dicon le Muse:</l>
     <l n="95">Ebbi genio conforme io pure in sorte,</l>
     <l n="96">Ed entrai giovinetto a quella corte.</l>
    </lg>
    <lg n="13">
     <l n="97">	Pera chi al bosco tuo t'invola, e udirti</l>
     <l n="98">Crede rinchiuso in carcere molesto!</l>
     <l n="99">Cantor non compro tra gli allori e i mirti</l>
     <l n="100">Udir ti dee; ché il tuo teatro è questo.</l>
     <l n="101">Solo di terra, e ciel può convenirti</l>
     <l n="102">Tacito aspetto, e dolcemente mesto,</l>
     <l n="103">E libero varcar di ramo in ramo:</l>
     <l n="104">Schiavo, e avvilito alcun veder non amo.</l>
    </lg>
    <lg n="14">
     <l n="105">	Tu, benché l'ombre da presenza rotte</l>
     <l n="106">Non sien di Luna, o d'astro alcun, pur suoli</l>
     <l n="107">Tesser musiche voci, e della Notte</l>
     <l n="108">L'orror più tenebroso orni e consoli.</l>
     <l n="109">Ambo il canto innalziam tra rupi e grotte,</l>
     <l n="110">Paghi, quantunque non uditi e soli:</l>
     <l n="111">Ché non cerca il piacer nell'altrui lode,</l>
     <l n="112">Chi al proprio cor di soddisfar sol gode.</l>
    </lg>
    <lg n="15">
     <l n="113">	O Notte, antica Deità, che nata</l>
     <l n="114">Sei pria del Sole, e più del Sol vivrai,</l>
     <l n="115">Venerata da me, da me cantata,</l>
     <l n="116">Fin ch'io respiri aura di vita, andrai.</l>
     <l n="117">In quella prima età, chiusa e celata</l>
     <l n="118">Tra un manto oscuro tutto e senza rai,</l>
     <l n="119">Stavi oziosa, e nel pensoso ingegno</l>
     <l n="120">Volgendo i fasti del vicin tuo regno.</l>
    </lg>
    <lg n="16">
     <l n="121">	Poi sorta, e in cocchio d'ebano, frenando</l>
     <l n="122">Sei destrier bruni con la manca mano,</l>
     <l n="123">E con la destra argenteo scettro alzando,</l>
     <l n="124">Regina uscisti fuor dell'Oceàno,</l>
     <l n="125">Coronata di stelle, e dispiegando</l>
     <l n="126">Manto gemmato per l'etereo vano,</l>
     <l n="127">E con impressa nella fronte nera</l>
     <l n="128">La soave di Cintia argentea sfera.</l>
    </lg>
    <lg n="17">
     <l n="129">	Salve, gran Dea: te da sue torri onora</l>
     <l n="130">L'osservator d'arcani vetri armato,</l>
     <l n="131">Se mai qualche tua gemma ignota ancora</l>
     <l n="132">Nel velo, o nel crin tuo scoprir gli è dato.</l>
     <l n="133">Ma tutta rimirarti, e tutte a un'ora</l>
     <l n="134">Goder le tue bellezze è a me più grato.</l>
     <l n="135">Notte, de' vati, e cor teneri amica,</l>
     <l n="136">Coroni il nome tuo la mia fatica.</l>
    </lg>
   </lg>
  </body>
 </text>
</TEI>