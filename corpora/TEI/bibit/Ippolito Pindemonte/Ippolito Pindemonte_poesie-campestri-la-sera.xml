<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie campestri - LA SERA</title>
    <author>Ippolito Pindemonte</author>
   </titleStmt>
   <extent>
    <measure unit="stanza">15</measure>
    <measure unit="line">120</measure>
   </extent>
   <publicationStmt>
    <publisher>UNED University</publisher>
    <idno>Ippolito Pindemonte_poesie-campestri-la-sera</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie campestri - LA SERA</title>
     <author>Ippolito Pindemonte</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie campestri - LA SERA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">	Immagine di questa umana vita,</l>
     <l n="2">Che siccome al suo fin più s'avvicina,</l>
     <l n="3">Più del cammin par correre spedita</l>
     <l n="4">Quel resto, che dal Ciel le si destina,</l>
     <l n="5">È il Sol, quando con bella dipartita,</l>
     <l n="6">Ch'è ritorno ad altrui, ratto declina,</l>
     <l n="7">E tinge il muro del ritiro mio</l>
     <l n="8">D'un roseo raggio, che par dirmi: Addio.</l>
    </lg>
    <lg n="2">
     <l n="9">	Dalla sua grotta in sen d'atra foresta,</l>
     <l n="10">Ove condusse il dì chiuso e lontano,</l>
     <l n="11">Esce il Silenzio, e della grave testa</l>
     <l n="12">Ai suoi ministri accenna, e della mano;</l>
     <l n="13">Onde subito il cocchio a lui s'appresta,</l>
     <l n="14">Sul qual benché qua e là discorra il piano,</l>
     <l n="15">Pur né di calpestìo mai, né di ruote,</l>
     <l n="16">Né di sferza romor l'aura percuote.</l>
    </lg>
    <lg n="3">
     <l n="17">	Ma tanto ancora ei dominar non pare,</l>
     <l n="18">Che non susurro alcun fera gli orecchi.</l>
     <l n="19">E or pur la villanella a quelle chiare</l>
     <l n="20">Fonti, che sul mattin le furo specchi,</l>
     <l n="21">Per attigner s'affretta, e al cigolare</l>
     <l n="22">Cantando va degli ondeggianti secchi:</l>
     <l n="23">Mentre forse da un lato è chi la mira,</l>
     <l n="24">E dal ruvido cor su lei sospira.</l>
    </lg>
    <lg n="4">
     <l n="25">	Dalla capanna in ruote bianche ed adre,</l>
     <l n="26">Dolce al villan richiamo, il fumo ascende,</l>
     <l n="27">Dalla capanna, ove solerte madre</l>
     <l n="28">A preparar la parca cena intende:</l>
     <l n="29">Mentre il fanciullo corre incontro, e al padre</l>
     <l n="30">La faccia innalza, e le ginocchia prende,</l>
     <l n="31">E arcani amor va balbettando: stanco</l>
     <l n="32">Quel più non sente e travagliato il fianco.</l>
    </lg>
    <lg n="5">
     <l n="33">	E il figlio in alto leva, ed entro viene;</l>
     <l n="34">E il minor fratellin tolto, ed assiso,</l>
     <l n="35">L'un sul ginocchio, e in braccio l'altro tiene,</l>
     <l n="36">Di cui la mano scherzagli sul viso;</l>
     <l n="37">La madre ora al bollir dell'olle piene,</l>
     <l n="38">Ed ora a quei tre cari ha l'occhio fiso;</l>
     <l n="39">E già la mensa lor fuma, non senza</l>
     <l n="40">I due sali miglior, fame e innocenza.</l>
    </lg>
    <lg n="6">
     <l n="41">	O bella Sera, amabil Dea fra mille,</l>
     <l n="42">Che non suonano i miei versi più dolce,</l>
     <l n="43">E il gentile tuo viso, e le pupille,</l>
     <l n="44">Onde melanconia spira sì dolce,</l>
     <l n="45">E il crin, che ambrosia piove a larghe stille,</l>
     <l n="46">E quel, che l'aure rinfrescando molce,</l>
     <l n="47">Respiro della tua bocca rosata,</l>
     <l n="48">Che non ho per lodar voce più grata?</l>
    </lg>
    <lg n="7">
     <l n="49">	Ma o sia che rompa d'improvviso un nembo,</l>
     <l n="50">Che a te spruzzi il bel crin, la Primavera,</l>
     <l n="51">O il sen nuda, e alla veste alzando il lembo</l>
     <l n="52">L'Estate incontro a te mova leggiera,</l>
     <l n="53">O che Autunno di foglie il casto grembo</l>
     <l n="54">Goda a te ricolmar, te, dolce Sera,</l>
     <l n="55">Canterò pur; s'io mai potessi l'ora</l>
     <l n="56">Tanto o quanto allungar di tua dimora.</l>
    </lg>
    <lg n="8">
     <l n="57">	Già torna a casa il cacciator vagante.</l>
     <l n="58">Ah sì crudo piacer me non invita,</l>
     <l n="59">L'innocente a mirar pinto volante</l>
     <l n="60">Cader dall'alto, e in ciel lasciar la vita,</l>
     <l n="61">O a sentirlo non morto e palpitante</l>
     <l n="62">Tre le mie calde e sanguinose dita.</l>
     <l n="63">Più mi piace, campestre cavaliero,</l>
     <l n="64">Sul mio bruno vagar ratto destriero.</l>
    </lg>
    <lg n="9">
     <l n="65">	Vien dalla stalla; ei rode il ferreo morso,</l>
     <l n="66">E trema impaziente in ogni vena:</l>
     <l n="67">Mille de' passi suoi prima del corso</l>
     <l n="68">Perde, e in cor batte la lontana arena.</l>
     <l n="69">Vedelo poi volar con me sul dorso</l>
     <l n="70">Fanciulla, che dell'occhio il segue appena,</l>
     <l n="71">Vede sotto ai suoi piè la bianca polve,</l>
     <l n="72">Che s'alza a globi, e la via tutta involve.</l>
    </lg>
    <lg n="10">
     <l n="73">	E talor gioverà per vie novelle</l>
     <l n="74">Porlo, e piagge tentar non tocche avanti;</l>
     <l n="75">Perdermi volontario, e di donzelle</l>
     <l n="76">Smarrite in bosco, e di guerrieri erranti</l>
     <l n="77">I lunghi casi e le vicende belle</l>
     <l n="78">Volger nell'alma, e sognar larve e incanti:</l>
     <l n="79">Poi, riuscendo al noto calle e trito,</l>
     <l n="80">Goder del nuovo discoperto sito.</l>
    </lg>
    <lg n="11">
     <l n="81">	Ma già il Sole a mirar non resta loco,</l>
     <l n="82">Che in quelle nubi, a cui l'instabil seno</l>
     <l n="83">Splende di fuggitiva ambra e d'un foco,</l>
     <l n="84">Che al torcer sol d'un guardo mio vien meno.</l>
     <l n="85">Par che il colle s'abbassi; e a poco a poco</l>
     <l n="86">Fugge da sotto all'occhio ogni terreno:</l>
     <l n="87">Già manca, già la bella scena verde</l>
     <l n="88">Entro a grand'ombra si ritira e perde.</l>
    </lg>
    <lg n="12">
     <l n="89">	Oh così dolcemente della fossa</l>
     <l n="90">Nel tacito calar sen tenebroso,</l>
     <l n="91">E a poco a poco ir terminando io possa</l>
     <l n="92">Questo viaggio uman caro, e affannoso.</l>
     <l n="93">Ma il dì, che or parte, riederà: quest'ossa</l>
     <l n="94">Io più non alzerò dal lor riposo;</l>
     <l n="95">Né il prato, e la gentil sua varia prole</l>
     <l n="96">Rivedrò più, né il dolce addio del Sole.</l>
    </lg>
    <lg n="13">
     <l n="97">	Forse per questi ameni colli un giorno</l>
     <l n="98">Moverà Spirto amico il tardo passo,</l>
     <l n="99">E chiedendo di me, del mio soggiorno,</l>
     <l n="100">Sol gli fia mostro senza nome un sasso</l>
     <l n="101">Sotto quell'elce, a cui sovente or torno</l>
     <l n="102">Per dar ristoro al fianco errante e lasso,</l>
     <l n="103">Or pensoso ed immobile qual pietra,</l>
     <l n="104">Ed or voci febée vibrando all'etra.</l>
    </lg>
    <lg n="14">
     <l n="105">	Mi coprirà quella stess'ombra morto,</l>
     <l n="106">L'ombra, mentr'io vivea, sì dolce avuta,</l>
     <l n="107">E l'erba, de' miei lumi ora conforto,</l>
     <l n="108">Allor sul capo mi sarà cresciuta.</l>
     <l n="109">Felice te, dirà fors'ei, che scorto</l>
     <l n="110">Per una strada, è ver, solinga e muta,</l>
     <l n="111">Ma donde in altro suol meglio si varca,</l>
     <l n="112">Giungesti quasi ad ingannar la Parca.</l>
    </lg>
    <lg n="15">
     <l n="113">	L'alme stolte nodrir non aman punto</l>
     <l n="114">Il pensier della loro ultima sorte,</l>
     <l n="115">E che solo ogni dì morendo appunto</l>
     <l n="116">Può fuggirsi il morir, non fansi accorte.</l>
     <l n="117">Così divien come invisibil punto</l>
     <l n="118">Il confin della vita e della morte;</l>
     <l n="119">Onde insieme compor quasi n'è dato</l>
     <l n="120">Di questo, e del venturo un solo stato.</l>
    </lg>
   </lg>
  </body>
 </text>
</TEI>