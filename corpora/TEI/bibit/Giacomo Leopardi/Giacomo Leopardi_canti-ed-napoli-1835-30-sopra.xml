<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 30. SOPRA UN BASSO RILIEVO ANTICO SEPOLCRALE, DOVE UNA GIOANE MORTA È RAPPRESENTATA IN ATTO DI PARTIRE, ACCOMIATANDOSI DAI SUOI.</title>
    <author>Giacomo Leopardi</author>
   </titleStmt>
   <extent>
    <measure unit="stanza">7</measure>
    <measure unit="line">109</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-30-sopra</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 30. SOPRA UN BASSO RILIEVO ANTICO SEPOLCRALE, DOVE UNA GIOANE MORTA È RAPPRESENTATA IN ATTO DI PARTIRE, ACCOMIATANDOSI DAI SUOI.</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 30. SOPRA UN BASSO RILIEVO ANTICO SEPOLCRALE, DOVE UNA GIOANE MORTA È RAPPRESENTATA IN ATTO DI PARTIRE, ACCOMIATANDOSI DAI SUOI.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Dove vai? chi ti chiama</l>
     <l n="2">Lunge dai cari tuoi,</l>
     <l n="3">Bellissima donzella?</l>
     <l n="4">Sola, peregrinando, il patrio tetto</l>
     <l n="5">Sì per tempo abbandoni? a queste soglie</l>
     <l n="6">Tornerai tu? farai tu lieti un giorno</l>
     <l n="7">Questi ch'oggi ti son piangendo intorno?</l>
    </lg>
    <lg n="2">
     <l n="8">Asciutto il ciglio ed animosa in atto,</l>
     <l n="9">Ma pur mesta sei tu. Grata la via</l>
     <l n="10">O dispiacevol sia, tristo il ricetto</l>
     <l n="11">A cui movi o giocondo,</l>
     <l n="12">Da quel tuo grave aspetto</l>
     <l n="13">Mal s'indovina. Ahi ahi, nè già potria</l>
     <l n="14">Fermare io stesso in me, nè forse al mondo</l>
     <l n="15">S'intese ancor, se in disfavore al cielo</l>
     <l n="16">Se cara esser nomata,</l>
     <l n="17">Se misera tu debbi o fortunata.</l>
    </lg>
    <lg n="3">
     <l n="18">Morte ti chiama; al cominciar del giorno</l>
     <l n="19">L'ultimo istante. Al nido onde ti parti</l>
     <l n="20">Non tornerai. L'aspetto</l>
     <l n="21">De' tuoi dolci parenti</l>
     <l n="22">Lasci per sempre. Il loco</l>
     <l n="23">A cui movi è sotterra:</l>
     <l n="24">Ivi fia d'ogni tempo il tuo soggiorno.</l>
     <l n="25">Forse beata sei; ma pur chi mira,</l>
     <l n="26">Seco pensando, al tuo destin, sospira.</l>
    </lg>
    <lg n="4">
     <l n="27">Mai non veder la luce</l>
     <l n="28">Era, credo, il miglior. Ma nata, al tempo</l>
     <l n="29">Che reina bellezza si dispiega</l>
     <l n="30">Nelle membra e nel volto,</l>
     <l n="31">Ed incomincia il mondo</l>
     <l n="32">Verso lei di lontano ad atterrarsi;</l>
     <l n="33">In sul fiorir d'ogni speranza, e molto</l>
     <l n="34">Prima che incontro alla festosa fronte</l>
     <l n="35">I lùgubri suoi lampi il ver baleni;</l>
     <l n="36">Come vapore in nuvoletta accolto</l>
     <l n="37">Sotto forme fugaci all'orizzonte,</l>
     <l n="38">Dileguarsi così quasi non sorta,</l>
     <l n="39">E cangiar con gli oscuri</l>
     <l n="40">Silenzi della tomba i dì futuri,</l>
     <l n="41">Questo se all'intelletto</l>
     <l n="42">Appar felice, invade</l>
     <l n="43">D'alta pietade ai più costanti il petto.</l>
    </lg>
    <lg n="5">
     <l n="44">Madre temuta e pianta</l>
     <l n="45">Dal nascer già dell'animal famiglia,</l>
     <l n="46">Natura, illaudabil maraviglia,</l>
     <l n="47">Che per uccider partorisci e nutri,</l>
     <l n="48">Se danno è del mortale</l>
     <l n="49">Immaturo perir, come il consenti</l>
     <l n="50">In quei capi innocenti?</l>
     <l n="51">Se ben, perchè funesta,</l>
     <l n="52">Perchè sovra ogni male,</l>
     <l n="53">A chi si parte, a chi rimane in vita,</l>
     <l n="54">Inconsolabil fai tal dipartita?</l>
    </lg>
    <lg n="6">
     <l n="55">Misera ovunque miri,</l>
     <l n="56">Misera onde si volga, ove ricorra,</l>
     <l n="57">Questa sensibil prole!</l>
     <l n="58">Piacqueti che delusa</l>
     <l n="59">Fosse ancor dalla vita</l>
     <l n="60">La speme giovanil; piena d'affanni</l>
     <l n="61">L'onda degli anni; ai mali unico schermo</l>
     <l n="62">La morte; e questa inevitabil segno,</l>
     <l n="63">Questa, immutata legge</l>
     <l n="64">Ponesti all'uman corso. Ahi perchè dopo</l>
     <l n="65">Le travagliose strade, almen la meta</l>
     <l n="66">Non ci prescriver lieta? anzi colei</l>
     <l n="67">Che per certo futura</l>
     <l n="68">Portiam sempre, vivendo, innanzi all'alma,</l>
     <l n="69">Colei che i nostri danni</l>
     <l n="70">Ebber solo conforto,</l>
     <l n="71">Velar di neri panni,</l>
     <l n="72">Cinger d'ombra sì trista,</l>
     <l n="73">E spaventoso in vista</l>
     <l n="74">Più d'ogni flutto dimostrarci il porto?</l>
    </lg>
    <lg n="7">
     <l n="75">Già se sventura è questo</l>
     <l n="76">Morir che tu destini</l>
     <l n="77">A tutti noi che senza colpa, ignari,</l>
     <l n="78">Nè volontari al vivere abbandoni,</l>
     <l n="79">Certo ha chi more invidiabil sorte</l>
     <l n="80">A colui che la morte</l>
     <l n="81">Sente de' cari suoi. Che se nel vero,</l>
     <l n="82">Com'io per fermo estimo,</l>
     <l n="83">Il vivere è sventura,</l>
     <l n="84">Grazia il morir, chi però mai potrebbe,</l>
     <l n="85">Quel che pur si dovrebbe,</l>
     <l n="86">Desiar de' suoi cari il giorno estremo,</l>
     <l n="87">Per dover egli scemo</l>
     <l n="88">Rimaner di se stesso,</l>
     <l n="89">Veder d'in su la soglia levar via</l>
     <l n="90">La diletta persona</l>
     <l n="91">Con chi passato avrà molt'anni insieme,</l>
     <l n="92">E dire a quella addio senz'altra speme</l>
     <l n="93">Di riscontrarla ancora</l>
     <l n="94">Per la mondana via;</l>
     <l n="95">Poi solitario abbandonato in terra,</l>
     <l n="96">Guardando attorno, all'ore ai lochi usati</l>
     <l n="97">Rimemorar la scorsa compagnia?</l>
     <l n="98">Come, ahi come, o natura, il cor ti soffre</l>
     <l n="99">Di strappar dalle braccia</l>
     <l n="100">All'amico l'amico,</l>
     <l n="101">Al fratello il fratello,</l>
     <l n="102">La prole al genitore,</l>
     <l n="103">All'amante l'amore: e l'uno estinto,</l>
     <l n="104">L'altro in vita serbar? Come potesti</l>
     <l n="105">Far necessario in noi</l>
     <l n="106">Tanto dolor, che sopravviva amando</l>
     <l n="107">Al mortale il mortal? Ma da natura</l>
     <l n="108">Altro negli atti suoi</l>
     <l n="109">Che nostro male o nostro ben si cura.</l>
    </lg>
   </lg>
  </body>
 </text>
</TEI>