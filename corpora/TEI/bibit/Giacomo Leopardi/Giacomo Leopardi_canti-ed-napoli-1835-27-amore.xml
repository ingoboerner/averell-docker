<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 27. AMORE E MORTE.</title>
    <author>Giacomo Leopardi</author>
   </titleStmt>
   <extent>
    <measure unit="stanza">4</measure>
    <measure unit="line">124</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-27-amore</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 27. AMORE E MORTE.</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 27. AMORE E MORTE.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Fratelli, a un tempo stesso, Amore e Morte</l>
     <l n="2">Ingenerò la sorte.</l>
     <l n="3">Cose quaggiù sì belle</l>
     <l n="4">Altre il mondo non ha, non han le stelle.</l>
     <l n="5">Nasce dall'uno il bene,</l>
     <l n="6">Nasce il piacer maggiore</l>
     <l n="7">Che per lo mar dell'essere si trova;</l>
     <l n="8">L'altra ogni gran dolore,</l>
     <l n="9">Ogni gran male annulla.</l>
     <l n="10">Bellissima fanciulla,</l>
     <l n="11">Dolce a veder, non quale</l>
     <l n="12">La si dipinge la codarda gente,</l>
     <l n="13">Gode il fanciullo Amore</l>
     <l n="14">Accompagnar sovente;</l>
     <l n="15">E sorvolano insiem la via mortale,</l>
     <l n="16">Primi conforti d'ogni saggio core.</l>
     <l n="17">Nè cor fu mai più saggio</l>
     <l n="18">Che percosso d'amor, nè mai più forte</l>
     <l n="19">Sprezzò l'infausta vita,</l>
     <l n="20">Nè per altro signore</l>
     <l n="21">Come per questo a perigliar fu pronto:</l>
     <l n="22">Ch'ove tu porgi aita,</l>
     <l n="23">Amor, nasce il coraggio,</l>
     <l n="24">O si ridesta; e sapiente in opre,</l>
     <l n="25">Non in pensiero invan, siccome suole,</l>
     <l n="26">Divien l'umana prole.</l>
    </lg>
    <lg n="2">
     <l n="27">Quando novellamente</l>
     <l n="28">Nasce nel cor profondo</l>
     <l n="29">Un amoroso affetto,</l>
     <l n="30">Languido e stanco insiem con esso in petto</l>
     <l n="31">Un desiderio di morir si sente:</l>
     <l n="32">Come, non so: ma tale</l>
     <l n="33">D'amor vero e possente è il primo effetto.</l>
     <l n="34">Forse gli occhi spaura</l>
     <l n="35">Allor questo deserto: a se la terra</l>
     <l n="36">Forse il mortale inabitabil fatta</l>
     <l n="37">Vede omai senza quella</l>
     <l n="38">Nova, sola, infinita</l>
     <l n="39">Felicità che il suo pensier figura:</l>
     <l n="40">Ma per cagion di lei grave procella</l>
     <l n="41">Presentendo in suo cor, brama quiete,</l>
     <l n="42">Brama raccorsi in porto</l>
     <l n="43">Dinanzi al fier disio,</l>
     <l n="44">Che già, rugghiando, intorno intorno oscura.</l>
    </lg>
    <lg n="3">
     <l n="45">Poi, quando tutto avvolge</l>
     <l n="46">La formidabil possa,</l>
     <l n="47">E fulmina nel cor l'invitta cura,</l>
     <l n="48">Quante volte implorata</l>
     <l n="49">Con desiderio intenso,</l>
     <l n="50">Morte, sei tu dall'affannoso amante!</l>
     <l n="51">Quante la sera, e quante</l>
     <l n="52">Abbandonando all'alba il corpo stanco,</l>
     <l n="53">Se beato chiamò s'indi giammai</l>
     <l n="54">Non rilevasse il fianco,</l>
     <l n="55">Nè tornasse a veder l'amara luce!</l>
     <l n="56">E spesso al suon della funebre squilla,</l>
     <l n="57">Al canto che conduce</l>
     <l n="58">La gente morta al sempiterno obblio,</l>
     <l n="59">Con più sospiri ardenti</l>
     <l n="60">Dall'imo petto invidiò colui</l>
     <l n="61">Che tra gli spenti ad abitar sen giva.</l>
     <l n="62">Fin la negletta plebe,</l>
     <l n="63">L'uom della villa, ignaro</l>
     <l n="64">D'ogni virtù che da saper deriva,</l>
     <l n="65">Fin la donzella timidetta e schiva,</l>
     <l n="66">Che già di morte al nome</l>
     <l n="67">Sentì rizzar le chiome,</l>
     <l n="68">Osa alla tomba, alle funeree bende</l>
     <l n="69">Fermar lo sguardo di costanza pieno,</l>
     <l n="70">Osa ferro e veleno</l>
     <l n="71">Meditar lungamente,</l>
     <l n="72">E nell'indotta mente</l>
     <l n="73">La gentilezza del morir comprende.</l>
     <l n="74">Tanto alla morte inclina</l>
     <l n="75">D'amor la disciplina. Anco sovente,</l>
     <l n="76">A tal venuto il gran travaglio interno</l>
     <l n="77">Che sostener nol può forza mortale,</l>
     <l n="78">O cede il corpo frale</l>
     <l n="79">Ai terribili moti, e in questa forma</l>
     <l n="80">Pel fraterno poter Morte prevale;</l>
     <l n="81">O così sprona Amor là nel profondo,</l>
     <l n="82">Che da se stessi il villanello ignaro,</l>
     <l n="83">La tenera donzella</l>
     <l n="84">Con la man violenta</l>
     <l n="85">Pongon le membra giovanili in terra.</l>
     <l n="86">Ride ai lor casi il mondo,</l>
     <l n="87">A cui pace e vecchiezza il ciel consenta.</l>
    </lg>
    <lg n="4">
     <l n="88">Ai fervidi, ai felici,</l>
     <l n="89">Agli animosi ingegni</l>
     <l n="90">L'uno o l'altro di voi conceda il fato,</l>
     <l n="91">Dolci signori, amici</l>
     <l n="92">All'umana famiglia,</l>
     <l n="93">Al cui poter nessun poter somiglia</l>
     <l n="94">Nell'immenso universo, e non l'avanza,</l>
     <l n="95">Se non quella del fato, altra possanza.</l>
     <l n="96">E tu, cui già dal cominciar degli anni</l>
     <l n="97">Sempre onorata invoco,</l>
     <l n="98">Bella Morte, pietosa</l>
     <l n="99">Tu sola al mondo dei terreni affanni,</l>
     <l n="100">Se celebrata mai</l>
     <l n="101">Fosti da me, s'al tuo divino stato</l>
     <l n="102">L'onte del volgo ingrato</l>
     <l n="103">Ricompensar tentai,</l>
     <l n="104">Non tardar più, t'inchina</l>
     <l n="105">A disusati preghi,</l>
     <l n="106">Chiudi alla luce omai</l>
     <l n="107">Questi occhi tristi, o dell'età reina.</l>
     <l n="108">Ma certo troverai, qual si sia l'ora</l>
     <l n="109">Che tu le penne al mio pregar dispieghi,</l>
     <l n="110">Erta la fronte, armato,</l>
     <l n="111">E renitente al fato,</l>
     <l n="112">La man che flagellando si colora</l>
     <l n="113">Nel mio sangue innocente</l>
     <l n="114">Non ricolmar di lode,</l>
     <l n="115">Non benedir, com'usa</l>
     <l n="116">Per antica viltà l'umana gente;</l>
     <l n="117">Ogni vana speranza onde consola</l>
     <l n="118">Se coi fanciulli il mondo,</l>
     <l n="119">Ogni conforto stolto</l>
     <l n="120">Gittar da me; null'altro in alcun tempo</l>
     <l n="121">Sperar, se non te sola;</l>
     <l n="122">Solo aspettar sereno</l>
     <l n="123">Quel dì ch'io pieghi addormentato il volto</l>
     <l n="124">Nel tuo virgineo seno.</l>
    </lg>
   </lg>
  </body>
 </text>
</TEI>