<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 15. IL SOGNO.</title>
    <author>Giacomo Leopardi</author>
   </titleStmt>
   <extent>
    <measure unit="stanza">1</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-15-il-sog</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 15. IL SOGNO.</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 15. IL SOGNO.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Era il mattino, e tra le chiuse imposte</l>
     <l n="2">Per lo balcone insinuava il sole</l>
     <l n="3">Nella mia cieca stanza il primo albore;</l>
     <l n="4">Quando in sul tempo che più leve il sonno</l>
     <l n="5">E più soave le pupille adombra,</l>
     <l n="6">Stettemi allato e riguardommi in viso</l>
     <l n="7">Il simulacro di colei che amore</l>
     <l n="8">Prima insegnommi, e poi lasciommi in pianto.</l>
     <l n="9">Morta non mi parea, ma trista e quale</l>
     <l n="10">Degl'infelici è la sembianza. Al capo</l>
     <l n="11">Appressommi la destra, e sospirando,</l>
     <l n="12">Vivi, mi disse, e ricordanza alcuna</l>
     <l n="13">Serbi di noi? Donde, risposi, e come</l>
     <l n="14">Vieni, o cara beltà? Quanto, deh quanto</l>
     <l n="15">Di te mi dolse e duol: nè mi credea</l>
     <l n="16">Che risaper tu lo dovessi; e questo</l>
     <l n="17">Facea più sconsolato il dolor mio.</l>
     <l n="18">Ma sei tu per lasciarmi un'altra volta?</l>
     <l n="19">Io n'ho gran tema. Or dimmi, e che t'avvenne?</l>
     <l n="20">Sei tu quella di prima? E che ti strugge</l>
     <l n="21">Internamente? Obblivione ingombra</l>
     <l n="22">I tuoi pensieri, e gli avviluppa il sonno;</l>
     <l n="23">Disse colei. Son morta, e mi vedesti</l>
     <l n="24">L'ultima volta, or son più lune. Immensa</l>
     <l n="25">Doglia m'oppresse a queste voci il petto.</l>
     <l n="26">Ella seguì: nel fior degli anni estinta,</l>
     <l n="27">Quand'è il viver più dolce, e pria che il core</l>
     <l n="28">Certo si renda com'è tutta indarno</l>
     <l n="29">L'umana speme. A desiar colei</l>
     <l n="30">Che d'ogni affanno il tragge, ha poco andare</l>
     <l n="31">L'egro mortal; ma sconsolata arriva</l>
     <l n="32">La morte ai giovanetti, e duro è il fato</l>
     <l n="33">Di quella speme che sotterra è spenta.</l>
     <l n="34">Vano è saper quel che natura asconde</l>
     <l n="35">Agl'inesperti della vita, e molto</l>
     <l n="36">All'immatura sapienza il cieco</l>
     <l n="37">Dolor prevale. Oh sfortunata, oh cara,</l>
     <l n="38">Taci, taci, diss'io, che tu mi schianti</l>
     <l n="39">Con questi detti il cor. Dunque sei morta,</l>
     <l n="40">O mia diletta, ed io son vivo, ed era</l>
     <l n="41">Pur fisso in ciel che quei sudori estremi</l>
     <l n="42">Cotesta cara e tenerella salma</l>
     <l n="43">Provar dovesse, a me restasse intera</l>
     <l n="44">Questa misera spoglia? Oh quante volte</l>
     <l n="45">In ripensar che più non vivi, e mai</l>
     <l n="46">Non avverrà ch'io ti ritrovi al mondo,</l>
     <l n="47">Creder nol posso. Ahi ahi, che cosa è questa</l>
     <l n="48">Che morte s'addimanda? Oggi per prova</l>
     <l n="49">Intenderlo potessi, e il capo inerme</l>
     <l n="50">Agli atroci del fato odii sottrarre.</l>
     <l n="51">Giovane son, ma si consuma e perde</l>
     <l n="52">La giovanezza mia come vecchiezza;</l>
     <l n="53">La qual pavento, e pur m'è lunge assai.</l>
     <l n="54">Ma poco da vecchiezza si discorda</l>
     <l n="55">Il fior dell'età mia. Nascemmo al pianto,</l>
     <l n="56">Disse, ambedue; felicità non rise</l>
     <l n="57">Al viver nostro; e dilettossi il cielo</l>
     <l n="58">De' nostri affanni. Or se di pianto il ciglio,</l>
     <l n="59">Soggiunsi, e di pallor velato il viso</l>
     <l n="60">Per la tua dipartita, e se d'angoscia</l>
     <l n="61">Porto gravido il cor; dimmi: d'amore</l>
     <l n="62">Favilla alcuna, o di pietà, giammai</l>
     <l n="63">Verso il misero amante il cor t'assalse</l>
     <l n="64">Mentre vivesti? Io disperando allora</l>
     <l n="65">E sperando traea le notti e i giorni;</l>
     <l n="66">Oggi nel vano dubitar si stanca</l>
     <l n="67">La mente mia. Che se una volta sola</l>
     <l n="68">Dolor ti strinse di mia negra vita,</l>
     <l n="69">Non mel celar, ti prego, e mi soccorra</l>
     <l n="70">La rimembranza or che il futuro è tolto</l>
     <l n="71">Ai nostri giorni. E quella: ti conforta,</l>
     <l n="72">O sventurato. Io di pietade avara</l>
     <l n="73">Non ti fui mentre vissi, ed or non sono,</l>
     <l n="74">Che fui misera anch'io. Non far querela</l>
     <l n="75">Di questa infelicissima fanciulla.</l>
     <l n="76">Per le sventure nostre, e per l'amore</l>
     <l n="77">Che mi strugge, esclamai; per lo diletto</l>
     <l n="78">Nome di giovanezza e la perduta</l>
     <l n="79">Speme dei nostri dì, concedi, o cara,</l>
     <l n="80">Che la tua destra io tocchi. Ed ella, in atto</l>
     <l n="81">Soave e tristo, la porgeva. Or mentre</l>
     <l n="82">Di baci la ricopro, e d'affannosa</l>
     <l n="83">Dolcezza palpitando all'anelante</l>
     <l n="84">Seno la stringo, di sudore il volto</l>
     <l n="85">Ferveva e il petto, nelle fauci stava</l>
     <l n="86">La voce, al guardo traballava il giorno.</l>
     <l n="87">Quando colei teneramente affissi</l>
     <l n="88">Gli occhi negli occhi miei, già scordi, o caro,</l>
     <l n="89">Disse, che di beltà son fatta ignuda?</l>
     <l n="90">E tu d'amore, o sfortunato, indarno</l>
     <l n="91">Ti scaldi e fremi. Or finalmente addio.</l>
     <l n="92">Nostre misere menti e nostre salme</l>
     <l n="93">Son disgiunte in eterno. A me non vivi</l>
     <l n="94">E mai più non vivrai: già ruppe il fato</l>
     <l n="95">La fe che mi giurasti. Allor d'angoscia</l>
     <l n="96">Gridar volendo, e spasimando, e pregne</l>
     <l n="97">Di sconsolato pianto le pupille,</l>
     <l n="98">Dal sonno mi disciolsi. Ella negli occhi</l>
     <l n="99">Pur mi restava, e nell'incerto raggio</l>
     <l n="100">Del Sol vederla io mi credeva ancora.</l>
    </lg>
   </lg>
  </body>
 </text>
</TEI>