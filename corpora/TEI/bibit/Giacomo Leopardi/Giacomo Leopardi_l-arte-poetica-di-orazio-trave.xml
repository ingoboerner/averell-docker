<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>L'Arte Poetica di Orazio travestita ed esposta in ottava rima (1811) - L'ARTE POETICA DI ORAZIO TRAVESTITA ED ESPOSTA IN OTTAVA RIMA</title>
    <author>Giacomo Leopardi</author>
   </titleStmt>
   <extent>
    <measure unit="stanza">52</measure>
    <measure unit="line">416</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_l-arte-poetica-di-orazio-trave</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>L'Arte Poetica di Orazio travestita ed esposta in ottava rima (1811) - L'ARTE POETICA DI ORAZIO TRAVESTITA ED ESPOSTA IN OTTAVA RIMA</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>L'Arte Poetica di Orazio travestita ed esposta in ottava rima (1811) - L'ARTE POETICA DI ORAZIO TRAVESTITA ED ESPOSTA IN OTTAVA RIMA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Se ad un Pittore, a cui mancasse un poco</l>
     <l n="2">Di quel giudizio che nel mondo è raro,</l>
     <l n="3">Venisse nel cervel di unir per giuoco</l>
     <l n="4">Al capo d'uom la testa d'un Somaro,</l>
     <l n="5">O mostrar mezza donna, ed in tal loco</l>
     <l n="6">Un pesce insiem più sporco d'un caldaro:</l>
     <l n="7">Tener potreste, o amici, il varco chiuso</l>
     <l n="8">Al ridere, in mirar sì brutto muso?</l>
    </lg>
    <lg n="2">
     <l n="9">Credetemi, o Pisoni, a tal pittura</l>
     <l n="10">Un'elegia somiglia ovvero un'oda,</l>
     <l n="11">Ed ogni altra poetica scrittura,</l>
     <l n="12">Che ad un pensier non dà capo nè coda,</l>
     <l n="13">In cui rassembra un mostro di natura,</l>
     <l n="14">Oppure a meglio dir sembra una broda</l>
     <l n="15">Qualunque miserabile concetto,</l>
     <l n="16">Eguale a' sogni miei quando sto in letto.</l>
    </lg>
    <lg n="3">
     <l n="17">Ma vedo già che alcun con faccia fresca</l>
     <l n="18">Mi oppon che tutto il vate ed il pittore</l>
     <l n="19">Può sempre ardir, sebben non ci riesca.</l>
     <l n="20">Questa licenza io do di tutto cuore,</l>
     <l n="21">E la richieggo ancor; ma non v'incresca</l>
     <l n="22">Di dirmi, se vi par, che uno Scrittore</l>
     <l n="23">Possa a suo piacimento unire all'uopo</l>
     <l n="24">La mosca al ragno ed alla gatta il topo.</l>
    </lg>
    <lg n="4">
     <l n="25">Gonfio come un pallone, opra ingegnosa</l>
     <l n="26">Talun comincia, e spesso avvien che appunti</l>
     <l n="27">Ad una tela lacerata e ròsa</l>
     <l n="28">Di porpora uno straccio; unti e bisunti</l>
     <l n="29">Gli alberi descrivendo, e la famosa</l>
     <l n="30">Di Cuccagna cittade, e insiem congiunti</l>
     <l n="31">Di latte e di butirro i sacri fonti,</l>
     <l n="32">Di cacio i boschi e di frittate i monti.</l>
    </lg>
    <lg n="5">
     <l n="33">Forse un cipresso ancor coi bei colori</l>
     <l n="34">Tu dipinger saprai; ma ciò che vale,</l>
     <l n="35">Se qui non era il loco suo? Gli orrori</l>
     <l n="36">Se del mar tu ritraggi al naturale,</l>
     <l n="37">E fra questi colui che i suoi tesori</l>
     <l n="38">T'aprì perchè il pingessi, uno stivale</l>
     <l n="39">Non ti dirà vedendo egli sott'occhio</l>
     <l n="40">Nuotar l'immagin su come un ranocchio?</l>
    </lg>
    <lg n="6">
     <l n="41">Un orciuol cominciò con presto giro</l>
     <l n="42">Veloce ruota; eh, che mai dir dovrei</l>
     <l n="43">Se mentre attento un tal lavor rimiro,</l>
     <l n="44">N'escisse un orinal? Tutto tu dei</l>
     <l n="45">Semplicemente espor: penso e sospiro</l>
     <l n="46">Onde scoprire il ben; se i versi miei</l>
     <l n="47">Brevemente talor scriver procuro,</l>
     <l n="48">Mi si fa notte, e batto il capo al muro.</l>
    </lg>
    <lg n="7">
     <l n="49">Patisce poi di molta debolezza</l>
     <l n="50">Chi dietro corre a cosa vana e lieve,</l>
     <l n="51">E in terra casca come pera, mèzza</l>
     <l n="52">Chi tropp'alto vuo' gir. Mai non si deve</l>
     <l n="53">Un concetto variar per più vaghezza</l>
     <l n="54">In mille forme; e chi, per dirla in breve,</l>
     <l n="55">Ciò non cura, di un bosco in tra le fronde</l>
     <l n="56">Dipinge un pesce, ed un maial ne l'onde.</l>
    </lg>
    <lg n="8">
     <l n="57">Se da Somaro un mettesi a fuggire</l>
     <l n="58">Nè la sua fuga copre attentamente,</l>
     <l n="59">Uno sciocco parrà, se il vogliam dire.</l>
     <l n="60">Con occhi neri e insiem senza alcun dente</l>
     <l n="61">Io piuttosto amerei di comparire</l>
     <l n="62">Che far ne' versi miei rider la gente,</l>
     <l n="63">Come colui che sol l'unghie e la chioma</l>
     <l n="64">Sa nel bronzo imitare o il bel di Roma.</l>
    </lg>
    <lg n="9">
     <l n="65">Se a un peso sottopor si vuole il dorso,</l>
     <l n="66">Si veda in prima come stan le spalle,</l>
     <l n="67">E chi ciò ben farà, drizzare il corso</l>
     <l n="68">Potrà di poi per l'eliconio calle,</l>
     <l n="69">E da tutte le Muse avrà soccorso</l>
     <l n="70">Onde non caschi nella bassa valle,</l>
     <l n="71">E data al suol, meschino, una gran botta</l>
     <l n="72">Non torni a casa con la testa rotta.</l>
    </lg>
    <lg n="10">
     <l n="73">Chi vuol l'ordin serbar, deve aver l'occhio</l>
     <l n="74">A por tutto al suo loco: un gran Dottore</l>
     <l n="75">Quegli sarà, che insiem pulce-pidocchio,</l>
     <l n="76">Verbigrazia, unirà. Non poco onore</l>
     <l n="77">Acquistar può chi non sarà capocchio</l>
     <l n="78">Una nuova parola in tirar fuore;</l>
     <l n="79">Poichè per qual ragion Plauto e Cecilio</l>
     <l n="80">Può far ciò che non può Vario e Virgilio?</l>
    </lg>
    <lg n="11">
     <l n="81">Perchè quella vecchiaccia scarmigliata,</l>
     <l n="82">Che dal popol roman vien detta Invidia,</l>
     <l n="83">Con quella bocca sua brutta e sdentata</l>
     <l n="84">Mi vieterà soltanto per perfidia</l>
     <l n="85">Di aggiunger quattro nomi alla bennata</l>
     <l n="86">Lingua, che senza aver timor d'insidia</l>
     <l n="87">Catone accrebbe ed Ennio? Io voglio fare</l>
     <l n="88">In questa occasion quel che mi pare.</l>
    </lg>
    <lg n="12">
     <l n="89">Come ne' boschi al rotolar degli anni</l>
     <l n="90">Cadon le foglie, e mutano colore</l>
     <l n="91">Gli alberi tutti, o come i grossi panni</l>
     <l n="92">Io lascio allor che la stagion migliore</l>
     <l n="93">Ver noi rivolse i colorati vanni</l>
     <l n="94">E più freddo non ho; così l'onore</l>
     <l n="95">Perdono a poco a poco i nomi antichi,</l>
     <l n="96">E i pomi detti un dì si chiaman fichi.</l>
    </lg>
    <lg n="13">
     <l n="97">Tutti morir dobbiamo, o venga in terra</l>
     <l n="98">Nettuno e scacci via co' calci il vento,</l>
     <l n="99">O un lago, che molt'acqua in sè rinserra,</l>
     <l n="100">Util divenga e secco in un momento,</l>
     <l n="101">E dall'aratro una molesta guerra</l>
     <l n="102">Si senta fare, e la sopporti a stento,</l>
     <l n="103">Nè scacciar possa quel seccante impiccio</l>
     <l n="104">Come scacciam le mosche da un pasticcio.</l>
    </lg>
    <lg n="14">
     <l n="105">E nulla val che a forza di sassate</l>
     <l n="106">Venga il maestro al Tebro a dar lezione;</l>
     <l n="107">E, non giovando poi le bastonate,</l>
     <l n="108">Fra quattro pietre mettalo in prigione.</l>
     <l n="109">Tutto perir dovrà: se le adottatte</l>
     <l n="110">Parole un giorno nel civil sermone</l>
     <l n="111">Ora adoprar tu vuoi contro dell'uso,</l>
     <l n="112">Di tutto re, ti rideran sul muso.</l>
    </lg>
    <lg n="15">
     <l n="113">Le battaglie de' sorci e delle rane</l>
     <l n="114">Come dobbiam cantar mostrocci Omero;</l>
     <l n="115">Con zoppi versi le miserie umane</l>
     <l n="116">Descritte furo un giorno; in modo fiero</l>
     <l n="117">S'accapiglia qualcun con liti strane,</l>
     <l n="118">L'autor dell'elegia reale e vero</l>
     <l n="119">Onde trovar, nè il dotto tribunale</l>
     <l n="120">Sciolse tal causa ancor nè ben nè male.</l>
    </lg>
    <lg n="16">
     <l n="121">Archiloco arrabbiato scappò fuora</l>
     <l n="122">Con un giambo alla man come un bastone.</l>
     <l n="123">Scelse tal verso in sulle scene ancora</l>
     <l n="124">Lo stivaletto e insiem lo stivalone,</l>
     <l n="125">Poichè con lui parlar poteasi ognora</l>
     <l n="126">Nel teatro da tutte le persone.</l>
     <l n="127">Con i lirici poi sonanti e chiari</l>
     <l n="128">Lodansi i Dei, le pugne ed i Somari.</l>
    </lg>
    <lg n="17">
     <l n="129">Per qual cagion dovrà chiamarsi Vate</l>
     <l n="130">Lui che fa versi da fugare i cani?</l>
     <l n="131">Con gravi carmi, e scelte e ricercate</l>
     <l n="132">Ampollose parole, e nomi strani</l>
     <l n="133">Non si ponno eccitar mai le risate;</l>
     <l n="134">Nè d'un maial la strage e l'empie mani</l>
     <l n="135">Tinte del sangue suo pianger faranno,</l>
     <l n="136">Se degni versi allor non si useranno.</l>
    </lg>
    <lg n="18">
     <l n="137">Talora nondimen Creme sdegnoso</l>
     <l n="138">Parla, e si stizza con altera voce,</l>
     <l n="139">Ed il Tragico pur fa da vezzoso</l>
     <l n="140">Nel basso stil: quando Fortuna atroce</l>
     <l n="141">Pel ciuffo abbranca Telefo doglioso,</l>
     <l n="142">Non deve egli con bocca alta e feroce</l>
     <l n="143">Sue sventure narrar, se vuol commossi</l>
     <l n="144">Gli uditori veder con gli occhi rossi.</l>
    </lg>
    <lg n="19">
     <l n="145">Come il candito, ognor dolci esser denno</l>
     <l n="146">I nobili Poemi, e allor, se ridi</l>
     <l n="147">Ancor io riderò; solo al tuo cenno</l>
     <l n="148">Lacrimar mi vedrai. Dai patri lidi</l>
     <l n="149">Lungi Peleo se il duol privo di senno</l>
     <l n="150">Esprime e piange, invan tu gemi o stridi,</l>
     <l n="151">Che una tal quiete m'occupa e sì grata,</l>
     <l n="152">Che non mi sveglierebbe una sassata.</l>
    </lg>
    <lg n="20">
     <l n="153">Chi è mesto deve star con grugno basso,</l>
     <l n="154">Chi è lieto dee mostrar la faccia tosta;</l>
     <l n="155">Se no, l'illusione andrenne a spasso</l>
     <l n="156">E fuggirà dal palco per la posta,</l>
     <l n="157">E nel Teatro un suon farà fracasso,</l>
     <l n="158">Che a' Recitanti troppo non si accosta,</l>
     <l n="159">Ed è quel sibilar soave e grato,</l>
     <l n="160">Che proprio ad ogni attor rimette il fiato.</l>
    </lg>
    <lg n="21">
     <l n="161">Dissimile esser dee sempre il discorso</l>
     <l n="162">Di umil Servitorello e d'un Sovrano,</l>
     <l n="163">Di chi una torre par che porti in dorso</l>
     <l n="164">E di quel che potria portarla in mano.</l>
     <l n="165">Ognuno dell'azion nel lungo corso</l>
     <l n="166">Quello dee far briaco, e questo sano,</l>
     <l n="167">Feroce il Gatto sia, stizzoso il Gallo,</l>
     <l n="168">Destra la Scimia e sciocco il Pappagallo.</l>
    </lg>
    <lg n="22">
     <l n="169">Se metter vuoi nuova persona in scena,</l>
     <l n="170">Bada che dal principio insino al fine</l>
     <l n="171">Sia tutto unito come una catena;</l>
     <l n="172">Ma ti ritroverai poi fra le spine</l>
     <l n="173">E sentirai gran peso in sulla schiena,</l>
     <l n="174">Se dir vuoi cose ignote e pellegrine;</l>
     <l n="175">E se imitar di troppo hai tu per uso,</l>
     <l n="176">Alla perfin dovrai battere il muso.</l>
    </lg>
    <lg n="23">
     <l n="177">Nè in modo cominciar, che nulla vaglia,</l>
     <l n="178">Tu dei, come un Autor con gonfie labbia,</l>
     <l n="179">Cantar volendo una regal battaglia,</l>
     <l n="180">Cominciò da Somaro, e a mal non l'abbia:</l>
     <l n="181">"Canto lo stocco e il batticul di maglia".</l>
     <l n="182">Non vedi affè, che vengati la rabbia!</l>
     <l n="183">Quanto meglio costui colpisce il segno?</l>
     <l n="184">"Vorrei cantar quel memorando sdegno".</l>
    </lg>
    <lg n="24">
     <l n="185">Nè comincia a narrar dell'aspra guerra</l>
     <l n="186">Fin dal principio, e al fin sempre s'avanza,</l>
     <l n="187">Nè il Leggitore scoraggisce e atterra</l>
     <l n="188">Con qualche favolosa stravaganza.</l>
     <l n="189">Se vuoi che quanto popolo rinserra</l>
     <l n="190">La romana città nella sua panza,</l>
     <l n="191">Accorra all'opre tue, sta' attento bene</l>
     <l n="192">Che ciascun viva come a lui conviene.</l>
    </lg>
    <lg n="25">
     <l n="193">Un ragazzuol, che senza precettore</l>
     <l n="194">A parlar imparò, nè di cascare</l>
     <l n="195">E di batter la zocca ha più timore,</l>
     <l n="196">Con i suoi pari ognor vorria giocare,</l>
     <l n="197">Si sdegna, e piange, e sta di mal umore,</l>
     <l n="198">Se ciò che vuol non ha; torna ad amare</l>
     <l n="199">Chi adesso odiò; si cangia ogni momento</l>
     <l n="200">Come una banderuola esposta al vento.</l>
    </lg>
    <lg n="26">
     <l n="201">Un giovinetto, poi che in sua malora</l>
     <l n="202">Partirsi vide il Precettor dal fianco,</l>
     <l n="203">Se da qualcun corretto vien talora,</l>
     <l n="204">Al suo consiglio è sordo come un banco,</l>
     <l n="205">Corre pei campi, e balla, e salta ognora,</l>
     <l n="206">E di spender giammai non sembra stanco;</l>
     <l n="207">Ma fatto poi viril diventa avaro,</l>
     <l n="208">Raspa, tien conto, e inchiava il suo denaro.</l>
    </lg>
    <lg n="27">
     <l n="209">Un vecchio, al suo baston quando s'appoggia,</l>
     <l n="210">Ruga, s'inquieta, e nessun lascia in pace,</l>
     <l n="211">Volta per ogni parte e in ogni foggia</l>
     <l n="212">Le crocchie, e tutto vuol come a lui piace;</l>
     <l n="213">Di colpi spesso fa cader gran pioggia</l>
     <l n="214">Sopra un ragazzo inerme, e mai non tace.</l>
     <l n="215">Vedi dunque se può l'istesso aspetto</l>
     <l n="216">Darsi a un vecchio sciancato e a un giovinetto.</l>
    </lg>
    <lg n="28">
     <l n="217">Benchè per fodrar gli occhi di prosciutto</l>
     <l n="218">Mostrar si debba ogni atto in sulla scena,</l>
     <l n="219">Far non si può che per più duolo e lutto</l>
     <l n="220">D'un reo si veda la dogliosa pena,</l>
     <l n="221">Poichè ciò si faria senza alcun frutto;</l>
     <l n="222">E se vuol Pantalone andare a cena,</l>
     <l n="223">Non deesi già pubblicamente il collo</l>
     <l n="224">Tirare a un gallinaccio oppure a un pollo.</l>
    </lg>
    <lg n="29">
     <l n="225">Bastan cinqu'atti, se non fosse troppo;</l>
     <l n="226">Poichè, se tanto lunga è una Tragedia,</l>
     <l n="227">Fugge ognun dal Teatro di galoppo</l>
     <l n="228">Per quivi non morir di pura inedia;</l>
     <l n="229">Non comparisca un dio, se un qualche intoppo</l>
     <l n="230">Non vi è che senza lui non si rimedia;</l>
     <l n="231">Il coro poi dee favorire i buoni</l>
     <l n="232">E fuggir dai superbi e dai poltroni.</l>
    </lg>
    <lg n="30">
     <l n="233">Non, come adesso, in pria s'udiva il suono</l>
     <l n="234">Di quella dolce armoniosa tromba,</l>
     <l n="235">Che simile scoppiando a un grosso tuono,</l>
     <l n="236">Per i vuoti sedili alto rimbomba,</l>
     <l n="237">Nè stabilito avea l'odioso trono</l>
     <l n="238">Sì gran licenza; e come una colomba</l>
     <l n="239">Bianca de' recitanti era la vesta,</l>
     <l n="240">Che per esser sì lunga or si calpesta.</l>
    </lg>
    <lg n="31">
     <l n="241">Chi combattè per un Somaro in verso,</l>
     <l n="242">I Satiri introdusse nel Teatro</l>
     <l n="243">Con orecchie caprine e il piè diverso,</l>
     <l n="244">Orrida barba e il pelo sporco ed atro,</l>
     <l n="245">Che ballando per dritto e per traverso.</l>
     <l n="246">Parean villani tolti dall'aratro;</l>
     <l n="247">Eppur sempre facean rider le genti,</l>
     <l n="248">Ed ai lor moti stavan tutti attenti.</l>
    </lg>
    <lg n="32">
     <l n="249">Far non si dee che chi carico d'oro</l>
     <l n="250">Fu già veduto, vada all'osteria</l>
     <l n="251">Senza punto curare il suo decoro;</l>
     <l n="252">O mentre in una lunga diceria</l>
     <l n="253">Strignere in pugno crede un gran tesoro,</l>
     <l n="254">L'apra e più mosche veda volar via;</l>
     <l n="255">Nè la Tragedia dee gir tanto abbasso,</l>
     <l n="256">Che batta il naso in un macigno o un sasso.</l>
    </lg>
    <lg n="33">
     <l n="257">Non mai con versi comici e burleschi</l>
     <l n="258">Tesser si deve una dogliosa azione;</l>
     <l n="259">Diversamente, quattro fichi freschi</l>
     <l n="260">Non val neppur la tua composizione;</l>
     <l n="261">E invan per lode aver peschi e ripeschi,</l>
     <l n="262">Se un Fauno non sta a segno con le buone,</l>
     <l n="263">Che in tal caso ci pensan le fischiate,</l>
     <l n="264">E forse ad correctionem le sassate.</l>
    </lg>
    <lg n="34">
     <l n="265">Nè vale già che quella brutta faccia,</l>
     <l n="266">Che l'insolenza in fronte porta scritta,</l>
     <l n="267">Venga approvata, e punto non dispiaccia</l>
     <l n="268">A un comprator di noci e fava fritta,</l>
     <l n="269">O a chi porta in ispalla la bisaccia,</l>
     <l n="270">Se poi da qualche ricco vien proscritta,</l>
     <l n="271">E se un nobil vorria tirargli i baffi</l>
     <l n="272">Ed afferma ch'ell'è muso da schiaffi.</l>
    </lg>
    <lg n="35">
     <l n="273">Bella cosa il veder con un piè solo</l>
     <l n="274">Fuggire il Giambo e corrervi all'udito.</l>
     <l n="275">Più savio teme di cascare al suolo</l>
     <l n="276">Con la sua gamba e il piede indebolito</l>
     <l n="277">Il povero Spondeo: lo sciocco stuolo</l>
     <l n="278">Se i difetti non sa segnare a dito,</l>
     <l n="279">Scriver forse dovrò come un capocchio,</l>
     <l n="280">E far de' versi miei tutto un pastrocchio?</l>
    </lg>
    <lg n="36">
     <l n="281">Trattar si debbon con assidua destra</l>
     <l n="282">Le greche muse, e mai nè dì nè notte</l>
     <l n="283">Può lasciarsi una loro opra maestra:</l>
     <l n="284">Le vigilie non mai sieno interrotte,</l>
     <l n="285">Si lasci in abbandon sin la minestra;</l>
     <l n="286">Ma con parole alcun ben poco dotte</l>
     <l n="287">Di Plauto il sal lodò, l'olio e l'aceto,</l>
     <l n="288">Ma in vero ei fatto avria meglio a star cheto.</l>
    </lg>
    <lg n="37">
     <l n="289">Unto e annerito il rustico mustaccio,</l>
     <l n="290">Sulle scene cantarono i villani;</l>
     <l n="291">Come Tespi inventò, di un lungo straccio</l>
     <l n="292">Coprì de' Recitanti e piedi e mani</l>
     <l n="293">Eschilo il vate: a gran licenza in braccio</l>
     <l n="294">Cadde poi la Commedia in modi strani;</l>
     <l n="295">Il decreto a frenarla allor fu scritto,</l>
     <l n="296">E il coro torse il grugno e stette zitto.</l>
    </lg>
    <lg n="38">
     <l n="297">Nulla lasciaro i comici Poeti,</l>
     <l n="298">E voltando le spalle ai greci esempi,</l>
     <l n="299">Cantarono con versi allegri e lieti</l>
     <l n="300">I domestici fatti e i gravi scempi</l>
     <l n="301">Di sozze pulci e cimici indiscreti.</l>
     <l n="302">Se meritar volete altari e tempi,</l>
     <l n="303">Nulla mettete al mondo, o Fratel caro,</l>
     <l n="304">Se nol limaste pria come un Ferraro.</l>
    </lg>
    <lg n="39">
     <l n="305">Democrito non vuol che in Elicone</l>
     <l n="306">Abbia luogo chi curvo non ha il dorso;</l>
     <l n="307">E giovinotto essendo ad un bastone</l>
     <l n="308">Non si appoggia, e più lunga ancor di un orso</l>
     <l n="309">Porta la barba, e l'unghie da Leone;</l>
     <l n="310">Onde io, se a prezzo tal non sono accorso</l>
     <l n="311">A Pindo, dovrò far come una cote,</l>
     <l n="312">Che il ferro aguzza, eppur tagliar non puote.</l>
    </lg>
    <lg n="40">
     <l n="313">Conoscer dee d'ognun l'opre e i costumi</l>
     <l n="314">Chi vuole a tutti dar ciò che conviene;</l>
     <l n="315">Se no, nel meglio vedrà spenti i lumi</l>
     <l n="316">E seguir non potrà nè mal nè bene.</l>
     <l n="317">Sappiate poi che d'eleganza i fiumi</l>
     <l n="318">Poco valgon talora, e spesso avviene</l>
     <l n="319">Che un rozzo fattarel piaccia alla gente</l>
     <l n="320">Più d'un sonoro e maestoso niente.</l>
    </lg>
    <lg n="41">
     <l n="321">Solo i Greci dicean con bocca tonda,</l>
     <l n="322">In trappole s'impiega un uom romano,</l>
     <l n="323">Di neri inganni e di pasticci abbonda</l>
     <l n="324">Quel brutto muso del figliuol d'Albano.</l>
     <l n="325">Come si può fra tanto orror che inonda,</l>
     <l n="326">Far versi degni dell'onor sovrano?</l>
     <l n="327">Frattanto ognun ricordi ch'esser breve</l>
     <l n="328">E dilettare oppur giovar si deve.</l>
    </lg>
    <lg n="42">
     <l n="329">Ogni favola sia prossima al vero,</l>
     <l n="330">Nè mai d'un gatto il ventre mandi fuore</l>
     <l n="331">Un vivo sorcio: il popolo severo</l>
     <l n="332">Spesso condanna un vate, e al sommo onore</l>
     <l n="333">Giunger fa sol chi sa con magistero</l>
     <l n="334">Piacere, e der consigli al suo Lettore;</l>
     <l n="335">Nel censurar però s'abbia giudizio</l>
     <l n="336">Per non venire a tutti in quel servizio.</l>
    </lg>
    <lg n="43">
     <l n="337">Dunque meriterà compassione</l>
     <l n="338">Chi casca in fosso quando n'è avvertito?</l>
     <l n="339">No, ma qualche licenza in lunga azione</l>
     <l n="340">Può prendersi, ed Omero anche ha dormito.</l>
     <l n="341">Fra la cetra e il pennel comparazione</l>
     <l n="342">Può farsi: un piace agli occhi, una all'udito.</l>
     <l n="343">Tu, o maggior de' Pisoni, a questo attendi,</l>
     <l n="344">E quindi l'arte del sapere apprendi.</l>
    </lg>
    <lg n="44">
     <l n="345">Si tollera il mediocre in qualche cosa;</l>
     <l n="346">Non nella poesia: così nel mele</l>
     <l n="347">Non piace ad una bocca schizzignosa</l>
     <l n="348">Una mandorla amara come il fiele.</l>
     <l n="349">Quanto meglio saria scrivere in prosa</l>
     <l n="350">Per chi ne' versi è proprio un uom crudele,</l>
     <l n="351">Come il pallon lasciar suole e le palle</l>
     <l n="352">E il disco abbandonar chi non ha spalle.</l>
    </lg>
    <lg n="45">
     <l n="353">Ma perchè mai di libertà chi gode,</l>
     <l n="354">Voi dite non può far quel che gli pare?</l>
     <l n="355">Tu, se Minerva e il biondo dio non t'ode</l>
     <l n="356">Nè ti presta soccorso, hai tempo a fare;</l>
     <l n="357">Ma se mai per averne onore e lode</l>
     <l n="358">Talor voleste voi scarabocchiare</l>
     <l n="359">Quattro versi, o Pisoni, al Genitore</l>
     <l n="360">Mostrateli o ad un savio e buon Censore.</l>
    </lg>
    <lg n="46">
     <l n="361">Per molto tempo poi stieno rinchiusi;</l>
     <l n="362">Chè se un nome una volta scappò fuora,</l>
     <l n="363">Più scassarsi non può. Gli umani abusi</l>
     <l n="364">Orfeo corresse, e l'aspre belve ancora</l>
     <l n="365">Ammansò col suo canto: insiem confusi</l>
     <l n="366">Fur savi e vati un giorno, e in trono allora</l>
     <l n="367">Ragion si assise e ognun resse a bacchetta,</l>
     <l n="368">E a Pindo tutti corsero a staffetta.</l>
    </lg>
    <lg n="47">
     <l n="369">Omero e il Gran Tirteo l'armi guerriere</l>
     <l n="370">A battaglia eccitàr. Ciascun volea</l>
     <l n="371">Poeta divenir; l'arti severe</l>
     <l n="372">Eran pei cani allora. Alcun dicea</l>
     <l n="373">Che fa natura il vate, e nulla avere</l>
     <l n="374">Dallo studio si puote; altri facea</l>
     <l n="375">Contro questo parer le parti sue:</l>
     <l n="376">Ma necessari son certo ambedue.</l>
    </lg>
    <lg n="48">
     <l n="377">Al Parnaso non già vassi in carretto,</l>
     <l n="378">Ma a piedi e con gran stento e con fatica,</l>
     <l n="379">E il dire: di far versi io mi diletto</l>
     <l n="380">Ed amo il poetar, non basta mica,</l>
     <l n="381">Nè applausi aver da chi t'è bene affetto</l>
     <l n="382">E da gente che a te rendesti amica</l>
     <l n="383">Con quattro bezzi dati di nascosto;</l>
     <l n="384">Chè ciò non val neppure un uovo tosto.</l>
    </lg>
    <lg n="49">
     <l n="385">Con qualche bicchierin pieno di vino</l>
     <l n="386">Provano i Re se alcun tiene il secreto.</l>
     <l n="387">Se mostri i versi tuoi, prima un tantino</l>
     <l n="388">Provar rammenta in modo assai discreto</l>
     <l n="389">Se di volpe o colomba è quel bocchino</l>
     <l n="390">Che loda i versi tuoi. Più dell'aceto</l>
     <l n="391">Quintilio fu nel censurar mordace,</l>
     <l n="392">Ma pur ei ben facea; così mi piace.</l>
    </lg>
    <lg n="50">
     <l n="393">Un uom dabben più spesso che per dritto</l>
     <l n="394">Usar deve la penna per traverso,</l>
     <l n="395">E, in modo tal, ciò ch'è un pasticcio fritto</l>
     <l n="396">A lui non sembrerà pulito e terso.</l>
     <l n="397">Chi di mal poetare ha per delitto</l>
     <l n="398">Esser fuggito suol per ogni verso</l>
     <l n="399">Dai savi, come un uom rognoso e pieno</l>
     <l n="400">Di un mal, che visto sol fa venir meno.</l>
    </lg>
    <lg n="51">
     <l n="401">Se un Vate, mentre al ciel tien fisso il guardo,</l>
     <l n="402">Cade in un fosso, e vuol soccorso e aiuto,</l>
     <l n="403">Lasciate pur che in modo alto e gagliardo</l>
     <l n="404">Urli da cane, e che d'aver perduto</l>
     <l n="405">La libertà si dolga, e qual Leopardo</l>
     <l n="406">Frema, e s'arrabbi: eh! come hai tu saputo</l>
     <l n="407">Che in precipizio ei non buttossi a posta,</l>
     <l n="408">Andando a morte incontro per la posta?</l>
    </lg>
    <lg n="52">
     <l n="409">E poi, ma dimmi un po', chi t'assicura</l>
     <l n="410">Che ciò non sia de' suoi peccati in pena,</l>
     <l n="411">Quand'ei violò le leggi di natura</l>
     <l n="412">E il patrio corpo? Oh pazza da catena!</l>
     <l n="413">Ma pongo fine a questa seccatura</l>
     <l n="414">Per non sembrar mignatta, che non piena</l>
     <l n="415">Di nero sangue le sue fauci ghiotte</l>
     <l n="416">Altrui non lascia in pace, e buona notte.</l>
    </lg>
   </lg>
  </body>
 </text>
</TEI>