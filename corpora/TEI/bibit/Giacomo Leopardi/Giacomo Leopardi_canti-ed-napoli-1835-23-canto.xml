<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 23. CANTO NOTTURNO DI UN PASTORE ERRANTE DELL'ASIA</title>
    <author>Giacomo Leopardi</author>
   </titleStmt>
   <extent>
    <measure unit="stanza">6</measure>
    <measure unit="line">143</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-23-canto</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 23. CANTO NOTTURNO DI UN PASTORE ERRANTE DELL'ASIA</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 23. CANTO NOTTURNO DI UN PASTORE ERRANTE DELL'ASIA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Che fai tu, luna, in ciel? dimmi, che fai,</l>
     <l n="2">Silenziosa luna?</l>
     <l n="3">Sorgi la sera, e vai,</l>
     <l n="4">Contemplando i deserti; indi ti posi.</l>
     <l n="5">Ancor non sei tu paga</l>
     <l n="6">Di riandare i sempiterni calli?</l>
     <l n="7">Ancor non prendi a schivo, ancor sei vaga</l>
     <l n="8">Di mirar queste valli?</l>
     <l n="9">Somiglia alla tua vita</l>
     <l n="10">La vita del pastore.</l>
     <l n="11">Sorge in sul primo albore</l>
     <l n="12">Move la greggia oltre pel campo, e vede</l>
     <l n="13">Greggi, fontane ed erbe;</l>
     <l n="14">Poi stanco si riposa in su la sera</l>
     <l n="15">Altro mai non ispera.</l>
     <l n="16">Dimmi, o luna: a che vale</l>
     <l n="17">Al pastor la sua vita,</l>
     <l n="18">La vostra vita a voi? dimmi: ove tende</l>
     <l n="19">Questo vagar mio breve,</l>
     <l n="20">Il tuo corso immortale?</l>
    </lg>
    <lg n="2">
     <l n="21">Vecchierel bianco, infermo,</l>
     <l n="22">Mezzo vestito e scalzo,</l>
     <l n="23">Con gravissimo fascio in su le spalle,</l>
     <l n="24">Per montagna e per valle,</l>
     <l n="25">Per sassi acuti, ed alta rena, e fratte,</l>
     <l n="26">Al vento, alla tempesta, e quando avvampa</l>
     <l n="27">L'ora, e quando poi gela,</l>
     <l n="28">Corre via, corre, anela,</l>
     <l n="29">Varca torrenti e stagni,</l>
     <l n="30">Cade, risorge, e più e più s'affretta,</l>
     <l n="31">Senza posa o ristoro,</l>
     <l n="32">Lacero, sanguinoso; infin ch'arriva</l>
     <l n="33">Colà dove la via</l>
     <l n="34">E dove il tanto affaticar fu volto:</l>
     <l n="35">Abisso orrido, immenso,</l>
     <l n="36">Ov'ei precipitando, il tutto obblia.</l>
     <l n="37">Vergine luna, tale</l>
     <l n="38">È la vita mortale.</l>
    </lg>
    <lg n="3">
     <l n="39">Nasce l'uomo a fatica,</l>
     <l n="40">Ed è rischio di morte il nascimento.</l>
     <l n="41">Prova pena e tormento</l>
     <l n="42">Per prima cosa; e in sul principio stesso</l>
     <l n="43">La madre e il genitore</l>
     <l n="44">Il prende a consolar dell'esser nato.</l>
     <l n="45">Poi che crescendo viene,</l>
     <l n="46">L'uno e l'altro il sostiene, e via pur sempre</l>
     <l n="47">Con atti e con parole</l>
     <l n="48">Studiasi fargli core,</l>
     <l n="49">E consolarlo dell'umano stato:</l>
     <l n="50">Altro officio più grato</l>
     <l n="51">Non si fa da parenti alla lor prole.</l>
     <l n="52">Ma perchè dare al sole,</l>
     <l n="53">Perchè reggere in vita</l>
     <l n="54">Chi poi di quella consolar convenga?</l>
     <l n="55">Se la vita è sventura,</l>
     <l n="56">Perchè da noi si dura?</l>
     <l n="57">Intatta luna, tale</l>
     <l n="58">È lo stato mortale.</l>
     <l n="59">Ma tu mortal non sei,</l>
     <l n="60">E forse del mio dir poco ti cale.</l>
    </lg>
    <lg n="4">
     <l n="61">Pur tu, solinga, eterna peregrina,</l>
     <l n="62">Che sì pensosa sei, tu forse intendi,</l>
     <l n="63">Questo viver terreno,</l>
     <l n="64">Il patir nostro, il sospirar, che sia;</l>
     <l n="65">Che sia questo morir, questo supremo</l>
     <l n="66">Scolorar del sembiante,</l>
     <l n="67">E perir dalla terra, e venir meno</l>
     <l n="68">Ad ogni usata, amante compagnia.</l>
     <l n="69">E tu certo comprendi</l>
     <l n="70">Il perchè delle cose, e vedi il frutto</l>
     <l n="71">Del mattin, della sera,</l>
     <l n="72">Del tacito, infinito andar del tempo.</l>
     <l n="73">Tu sai, tu certo, a qual suo dolce amore</l>
     <l n="74">Rida la primavera,</l>
     <l n="75">A chi giovi l'ardore, e che procacci</l>
     <l n="76">Il verno co' suoi ghiacci.</l>
     <l n="77">Mille cose sai tu, mille discopri,</l>
     <l n="78">Che son celate al semplice pastore.</l>
     <l n="79">Spesso quand'io ti miro</l>
     <l n="80">Star così muta in sul deserto piano,</l>
     <l n="81">Che, in suo giro lontano, al ciel confina;</l>
     <l n="82">Ovver con la mia greggia</l>
     <l n="83">Seguirmi viaggiando a mano a mano;</l>
     <l n="84">E quando miro in cielo arder le stelle;</l>
     <l n="85">Dico fra me pensando:</l>
     <l n="86">A che tante facelle?</l>
     <l n="87">Che fa l'aria infinita, e quel profondo</l>
     <l n="88">Infinito seren? che vuol dir questa</l>
     <l n="89">Solitudine immensa? ed io che sono?</l>
     <l n="90">Così meco ragiono: e della stanza</l>
     <l n="91">Smisurata e superba,</l>
     <l n="92">E dell'innumerabile famiglia;</l>
     <l n="93">Poi di tanto adoprar, di tanti moti</l>
     <l n="94">D'ogni celeste, ogni terrena cosa,</l>
     <l n="95">Girando senza posa,</l>
     <l n="96">Per tornar sempre là donde son mosse;</l>
     <l n="97">Uso alcuno, alcun frutto</l>
     <l n="98">Indovinar non so. Ma tu per certo,</l>
     <l n="99">Giovinetta immortal, conosci il tutto.</l>
     <l n="100">Questo io conosco e sento,</l>
     <l n="101">Che degli eterni giri,</l>
     <l n="102">Che dell'esser mio frale,</l>
     <l n="103">Qualche bene o contento</l>
     <l n="104">Avrà fors'altri; a me la vita è male.</l>
    </lg>
    <lg n="5">
     <l n="105">O greggia mia che posi, oh te beata,</l>
     <l n="106">Che la miseria tua, credo, non sai!</l>
     <l n="107">Quanta invidia ti porto!</l>
     <l n="108">Non sol perchè d'affanno</l>
     <l n="109">Quasi libera vai;</l>
     <l n="110">Ch'ogni stento, ogni danno,</l>
     <l n="111">Ogni estremo timor subito scordi;</l>
     <l n="112">Ma più perchè giammai tedio non provi.</l>
     <l n="113">Quando tu siedi all'ombra, sovra l'erbe,</l>
     <l n="114">Tu se' queta e contenta;</l>
     <l n="115">E gran parte dell'anno</l>
     <l n="116">Senza noia consumi in quello stato.</l>
     <l n="117">Ed io pur seggo sovra l'erbe, all'ombra,</l>
     <l n="118">E un fastidio m'ingombra</l>
     <l n="119">La mente, ed uno spron quasi mi punge</l>
     <l n="120">Sì che, sedendo, più che mai son lunge</l>
     <l n="121">Da trovar pace o loco.</l>
     <l n="122">E pur nulla non bramo,</l>
     <l n="123">E non ho fino a qui cagion di pianto.</l>
     <l n="124">Quel che tu goda o quanto,</l>
     <l n="125">Non so già dir; ma fortunata sei.</l>
     <l n="126">Ed io godo ancor poco,</l>
     <l n="127">O greggia mia, nè di ciò sol mi lagno.</l>
     <l n="128">Se tu parlar sapessi, io chiederei:</l>
     <l n="129">Dimmi: perchè giacendo</l>
     <l n="130">A bell'agio, ozioso,</l>
     <l n="131">S'appaga ogni animale;</l>
     <l n="132">Me, s'io giaccio in riposo, il tedio assaleIl signor Bothe, traducendo in bei versi tedeschi questo componimento, accusa gli ultimi sette versi della presente stanza di tautologia, cioè di ripetizione delle cose dette avanti. Segue il pastore: ancor io provo pochi piaceri (godo ancor poco); nè mi lagno di questo solo, cioè che il piacere mi manchi; mi lagno dei patimenti che provo, cioè della noia. Questo non era detto avanti. Poi, conchiudendo, riduce in termini brevi la quistione trattata in tutta la stanza; perchè gli animali non s'annoino, e l'uomo sì: la quale se fosse tautologia, tutte quelle conchiusioni dove per evidenza si riepiloga il discorso, sarebbero tautologie.?</l>
    </lg>
    <lg n="6">
     <l n="133">Forse s'avess'io l'ale</l>
     <l n="134">Da volar su le nubi,</l>
     <l n="135">E noverar le stelle ad una ad una,</l>
     <l n="136">O come il tuono errar di giogo in giogo,</l>
     <l n="137">Più felice sarei, dolce mia greggia,</l>
     <l n="138">Più felice sarei, candida luna.</l>
     <l n="139">O forse erra dal vero,</l>
     <l n="140">Mirando all'altrui sorte, il mio pensiero:</l>
     <l n="141">Forse in qual forma, in quale</l>
     <l n="142">Stato che sia, dentro covile o cuna,</l>
     <l n="143">È funesto a chi nasce il dì natale.</l>
    </lg>
   </lg>
  </body>
 </text>
</TEI>