<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 1. ALL'ITALIA.</title>
    <author>Giacomo Leopardi</author>
   </titleStmt>
   <extent>
    <measure unit="stanza">7</measure>
    <measure unit="line">140</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-1-all-ita</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 1. ALL'ITALIA.</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 1. ALL'ITALIA.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O patria mia, vedo le mura e gli archi</l>
     <l n="2">E le colonne e i simulacri e l'erme</l>
     <l n="3">Torri degli avi nostri,</l>
     <l n="4">Ma la gloria non vedo,</l>
     <l n="5">Non vedo il lauro e il ferro ond'eran carchi</l>
     <l n="6">I nostri padri antichi. Or fatta inerme,</l>
     <l n="7">Nuda la fronte e nudo il petto mostri.</l>
     <l n="8">Oimè quante ferite,</l>
     <l n="9">Che lividor, che sangue! oh qual ti veggio,</l>
     <l n="10">Formosissima donna! Io chiedo al cielo</l>
     <l n="11">E al mondo: dite dite;</l>
     <l n="12">Chi la ridusse a tale? E questo è peggio,</l>
     <l n="13">Che di catene ha carche ambe le braccia;</l>
     <l n="14">Sì che sparte le chiome e senza velo</l>
     <l n="15">Siede in terra negletta e sconsolata,</l>
     <l n="16">Nascondendo la faccia</l>
     <l n="17">Tra le ginocchia, e piange.</l>
     <l n="18">Piangi, che ben hai donde, Italia mia,</l>
     <l n="19">Le genti a vincer nata</l>
     <l n="20">E nella fausta sorte e nella ria.</l>
    </lg>
    <lg n="2">
     <l n="21">Se fosser gli occhi tuoi due fonti vive,</l>
     <l n="22">Mai non potrebbe il pianto</l>
     <l n="23">Adeguarsi al tuo danno ed allo scorno;</l>
     <l n="24">Che fosti donna, or sei povera ancella.</l>
     <l n="25">Chi di te parla o scrive,</l>
     <l n="26">Che, rimembrando il tuo passato vanto,</l>
     <l n="27">Non dica: già fu grande, or non è quella?</l>
     <l n="28">Perchè, perchè? dov'è la forza antica,</l>
     <l n="29">Dove l'armi e il valore e la costanza?</l>
     <l n="30">Chi ti discinse il brando?</l>
     <l n="31">Chi ti tradì? qual arte o qual fatica</l>
     <l n="32">O qual tanta possanza</l>
     <l n="33">Valse a spogliarti il manto e l'auree bende?</l>
     <l n="34">Come cadesti o quando</l>
     <l n="35">Da tanta altezza in così basso loco?</l>
     <l n="36">Nessun pugna per te? non ti difende</l>
     <l n="37">Nessun de' tuoi? L'armi, qua l'armi: io solo</l>
     <l n="38">Combatterò, procomberò sol io.</l>
     <l n="39">Dammi, o ciel, che sia foco</l>
     <l n="40">Agl'italici petti il sangue mio.</l>
    </lg>
    <lg n="3">
     <l n="41">Dove sono i tuoi figli? Odo suon d'armi</l>
     <l n="42">E di carri e di voci e di timballi:</l>
     <l n="43">In estranie contrade</l>
     <l n="44">Pugnano i tuoi figliuoli.</l>
     <l n="45">Attendi, Italia, attendi. Io veggio, o parmi,</l>
     <l n="46">Un fluttuar di fanti e di cavalli,</l>
     <l n="47">E fumo e polve, e luccicar di spade</l>
     <l n="48">Come tra nebbia lampi.</l>
     <l n="49">Nè ti conforti? e i tremebondi lumi</l>
     <l n="50">Piegar non soffri al dubitoso evento?</l>
     <l n="51">A che pugna in quei campi</l>
     <l n="52">L'itala gioventude? O numi, o numi:</l>
     <l n="53">Pugnan per altra terra itali acciari.</l>
     <l n="54">Oh misero colui che in guerra è spento,</l>
     <l n="55">Non per li patrii lidi e per la pia</l>
     <l n="56">Consorte e i figli cari,</l>
     <l n="57">Ma da nemici altrui</l>
     <l n="58">Per altra gente, e non può dir morendo:</l>
     <l n="59">Alma terra natia,</l>
     <l n="60">La vita che mi desti ecco ti rendo.</l>
    </lg>
    <lg n="4">
     <l n="61">Oh venturose e care e benedette</l>
     <l n="62">L'antiche età, che a morte</l>
     <l n="63">Per la patria correan le genti a squadre;</l>
     <l n="64">E voi sempre onorate e gloriose,</l>
     <l n="65">O tessaliche strette,</l>
     <l n="66">Dove la Persia e il fato assai men forte</l>
     <l n="67">Fu di poch'alme franche e generose!</l>
     <l n="68">Io credo che le piante e i sassi e l'onda</l>
     <l n="69">E le montagne vostre al passeggere</l>
     <l n="70">Con indistinta voce</l>
     <l n="71">Narrin siccome tutta quella sponda</l>
     <l n="72">Coprìr le invitte schiere</l>
     <l n="73">De' corpi ch'alla Grecia eran devoti.</l>
     <l n="74">Allor, vile e feroce,</l>
     <l n="75">Serse per l'Ellesponto si fuggia,</l>
     <l n="76">Fatto ludibrio agli ultimi nepoti;</l>
     <l n="77">E sul colle d'Antela, ove morendo</l>
     <l n="78">Si sottrasse da morte il santo stuolo,</l>
     <l n="79">Simonide saliaIl successo delle Termopile fu celebrato veramente da quello che in essa canzone s'introduce a poetare, cioè da Simonide; tenuto dall'antichità fra gli ottimi poeti lirici, vissuto, che più rileva, ai medesimi tempi della scesa di Serse, e greco di patria. Questo suo fatto, lasciando l'epitaffio riportato da Cicerone e da altri, si dimostra da quello che scrive Diodoro nell'undecimo libro, dove recita anche certe parole d'esso poeta in questo proposito, due o tre delle quali sono espresse nel quinto verso dell'ultima strofe. Rispetto dunque alle predette circostanze del tempo e della persona, e da altra parte riguardando alle qualità della materia per se medesima, io non credo che mai si trovasse argomento più degno di poema lirico, nè più fortunato di questo che fu scelto, o più veramente sortito, da Simonide. Perocchè se l'impresa delle Termopile fa tanta forza a noi che siamo stranieri verso quelli che l'operarono, e con tutto questo non possiamo tenere le lacrime a leggerla semplicemente come passasse, e ventitre secoli dopo ch'ella è seguita; abbiamo a far congettura di quello che la sua ricordanza dovesse potere in un Greco, e poeta, e dei principali, avendo veduto il fatto si può dire, cogli occhi propri, andando per le stesse città vincitrici di un esercito molto maggiore di quanti altri si ricorda la storia d'Europa, venendo a parte delle feste, delle maraviglie, del fervore di tutta un'eccellentissima nazione, fatta anche più magnanima della sua natura dalla coscienza della gloria acquistata, e dall'emulazione di tanta virtù dimostrata pur dianzi dai suoi. Per queste considerazioni, riputando a molta disavventura che le cose scritte da Simonide in quella occorrenza, fossero perdute, non ch'io presumessi di riparare a questo danno, ma come per ingannare il desiderio, procurai di rappresentarmi alla mente le disposizioni dell'animo del poeta in quel tempo, e con questo mezzo, salva la disuguaglianza degl'ingegni, tornare a fare il suo canto; del quale io porto questo parere, che o fosse maraviglioso, o la fama di Simonide fosse vana, e gli scritti perissero con poca ingiuria. Lettera a Vincenzo Monti premessa alle edizioni di Roma e di Bologna.,</l>
     <l n="80">Guardando l'etra e la marina e il suolo.</l>
    </lg>
    <lg n="5">
     <l n="81">E di lacrime sparso ambe le guance,</l>
     <l n="82">E il petto ansante, e vacillante il piede,</l>
     <l n="83">Toglieasi in man la lira:</l>
     <l n="84">Beatissimi voi,</l>
     <l n="85">Ch'offriste il petto alle nemiche lance</l>
     <l n="86">Per amor di costei ch'al Sol vi diede;</l>
     <l n="87">Voi che la Grecia cole, e il mondo ammira.</l>
     <l n="88">Nell'armi e ne' perigli</l>
     <l n="89">Qual tanto amor le giovanette menti,</l>
     <l n="90">Qual nell'acerbo fato amor vi trasse?</l>
     <l n="91">Come sì lieta, o figli,</l>
     <l n="92">L'ora estrema vi parve, onde ridenti</l>
     <l n="93">Correste al passo lacrimoso e duro?</l>
     <l n="94">Parea ch'a danza e non a morte andasse</l>
     <l n="95">Ciascun de' vostri, o a splendido convito:</l>
     <l n="96">Ma v'attendea lo scuro</l>
     <l n="97">Tartaro, e l'onda morta;</l>
     <l n="98">Nè le spose vi foro o i figli accanto</l>
     <l n="99">Quando su l'aspro lito</l>
     <l n="100">Senza baci moriste e senza pianto.</l>
    </lg>
    <lg n="6">
     <l n="101">Ma non senza de' Persi orrida pena</l>
     <l n="102">Ed immortale angoscia.</l>
     <l n="103">Come lion di tori entro una mandra</l>
     <l n="104">Or salta a quello in tergo e sì gli scava</l>
     <l n="105">Con le zanne la schiena,</l>
     <l n="106">Or questo fianco addenta or quella coscia;</l>
     <l n="107">Tal fra le Perse torme infuriava</l>
     <l n="108">L'ira de' greci petti e la virtute.</l>
     <l n="109">Ve' cavalli supini e cavalieri;</l>
     <l n="110">Vedi intralciare ai vinti</l>
     <l n="111">La fuga i carri e le tende cadute,</l>
     <l n="112">E correr fra' primieri</l>
     <l n="113">Pallido e scapigliato esso tiranno;</l>
     <l n="114">Ve' come infusi e tinti</l>
     <l n="115">Del barbarico sangue i greci eroi,</l>
     <l n="116">Cagione ai Persi d'infinito affanno,</l>
     <l n="117">A poco a poco vinti dalle piaghe,</l>
     <l n="118">L'un sopra l'altro cade. Oh viva, oh viva:</l>
     <l n="119">Beatissimi voi</l>
     <l n="120">Mentre nel mondo si favelli o scriva.</l>
    </lg>
    <lg n="7">
     <l n="121">Prima divelte, in mar precipitando,</l>
     <l n="122">Spente nell'imo strideran le stelle,</l>
     <l n="123">Che la memoria e il vostro</l>
     <l n="124">Amor trascorra o scemi.</l>
     <l n="125">La vostra tomba è un'ara; e qua mostrando</l>
     <l n="126">Verran le madri ai parvoli le belle</l>
     <l n="127">Orme del vostro sangue. Ecco io mi prostro,</l>
     <l n="128">O benedetti, al suolo,</l>
     <l n="129">E bacio questi sassi e queste zolle,</l>
     <l n="130">Che fien lodate e chiare eternamente</l>
     <l n="131">Dall'uno all'altro polo.</l>
     <l n="132">Deh foss'io pur con voi qui sotto, e molle</l>
     <l n="133">Fosse del sangue mio quest'alma terra.</l>
     <l n="134">Che se il fato è diverso, e non consente</l>
     <l n="135">Ch'io per la Grecia i moribondi lumi</l>
     <l n="136">Chiuda prostrato in guerra,</l>
     <l n="137">Così la vereconda</l>
     <l n="138">Fama del vostro vate appo i futuri</l>
     <l n="139">Possa, volendo i numi,</l>
     <l n="140">Tanto durar quanto la vostra duri.</l>
    </lg>
   </lg>
  </body>
 </text>
</TEI>