<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti (ed. Napoli 1835) - 22. LE RICORDANZE.</title>
    <author>Giacomo Leopardi</author>
   </titleStmt>
   <extent>
    <measure unit="stanza">7</measure>
    <measure unit="line">173</measure>
   </extent>
   <publicationStmt>
    <publisher>UNED University</publisher>
    <idno>Giacomo Leopardi_canti-ed-napoli-1835-22-le-ric</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti (ed. Napoli 1835) - 22. LE RICORDANZE.</title>
     <author>Giacomo Leopardi</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti (ed. Napoli 1835) - 22. LE RICORDANZE.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Vaghe stelle dell'Orsa, io non credea</l>
     <l n="2">Tornare ancor per uso a contemplarvi</l>
     <l n="3">Sul paterno giardino scintillanti,</l>
     <l n="4">E ragionar con voi dalle finestre</l>
     <l n="5">Di questo albergo ove abitai fanciullo,</l>
     <l n="6">E delle gioie mie vidi la fine.</l>
     <l n="7">Quante immagini un tempo, e quante fole</l>
     <l n="8">Creommi nel pensier l'aspetto vostro</l>
     <l n="9">E delle luci a voi compagne! allora</l>
     <l n="10">Che, tacito, seduto in verde zolla,</l>
     <l n="11">Delle sere io solea passar gran parte</l>
     <l n="12">Mirando il cielo, ed ascoltando il canto</l>
     <l n="13">Della rana rimota alla campagna!</l>
     <l n="14">E la lucciola errava appo le siepi</l>
     <l n="15">E in su l'aiuole, susurrando al vento</l>
     <l n="16">I viali odorati, ed i cipressi</l>
     <l n="17">Là nella selva; e sotto al patrio tetto</l>
     <l n="18">Sonavan voci alterne, e le tranquille</l>
     <l n="19">Opre de' servi. E che pensieri immensi,</l>
     <l n="20">Che dolci sogni mi spirò la vista</l>
     <l n="21">Di quel lontano mar, quei monti azzurri,</l>
     <l n="22">Che di qua scopro, e che varcare un giorno</l>
     <l n="23">Io mi pensava, arcani mondi, arcana</l>
     <l n="24">Felicità fingendo al viver mio!</l>
     <l n="25">Ignaro del mio fato, e quante volte</l>
     <l n="26">Questa mia vita dolorosa e nuda</l>
     <l n="27">Volentier con la morte avrei cangiato.</l>
    </lg>
    <lg n="2">
     <l n="28">Nè mi diceva il cor che l'età verde</l>
     <l n="29">Sarei dannato a consumare in questo</l>
     <l n="30">Natio borgo selvaggio, intra una gente</l>
     <l n="31">Zotica, vil; cui nomi strani, e spesso</l>
     <l n="32">Argomento di riso e di trastullo,</l>
     <l n="33">Son dottrina e saper; che m'odia e fugge,</l>
     <l n="34">Per invidia non già, che non mi tiene</l>
     <l n="35">Maggior di se, ma perchè tale estima</l>
     <l n="36">Ch'io mi tenga in cor mio, sebben di fuori</l>
     <l n="37">A persona giammai non ne fo segno.</l>
     <l n="38">Qui passo gli anni, abbandonato, occulto,</l>
     <l n="39">Senz'amor, senza vita; ed aspro a forza</l>
     <l n="40">Tra lo stuol de' malevoli divengo:</l>
     <l n="41">Qui di pietà mi spoglio e di virtudi,</l>
     <l n="42">E sprezzator degli uomini mi rendo,</l>
     <l n="43">Per la greggia ch'ho appresso: e intanto vola</l>
     <l n="44">Il caro tempo giovanil; più caro</l>
     <l n="45">Che la fama e l'allor, più che la pura</l>
     <l n="46">Luce del giorno, e lo spirar: ti perdo</l>
     <l n="47">Senza un diletto, inutilmente, in questo</l>
     <l n="48">Soggiorno disumano, intra gli affanni,</l>
     <l n="49">O dell'arida vita unico fiore.</l>
    </lg>
    <lg n="3">
     <l n="50">Viene il vento recando il suon dell'ora</l>
     <l n="51">Della torre del borgo. Era conforto</l>
     <l n="52">Questo suon, mi rimembra, alle mie notti,</l>
     <l n="53">Quando fanciullo, nella buia stanza,</l>
     <l n="54">Per assidui terrori io vigilava,</l>
     <l n="55">Sospirando il mattin. Qui non è cosa</l>
     <l n="56">Ch'io vegga o senta, onde un'immagin dentro</l>
     <l n="57">Non torni, e un dolce sovvenir non sorga.</l>
     <l n="58">Dolce per se; ma con dolor sottentra</l>
     <l n="59">Il pensier del presente, un van desio</l>
     <l n="60">Del passato, ancor tristo, e il dire: io fui.</l>
     <l n="61">Quella loggia colà, volta agli estremi</l>
     <l n="62">Raggi del dì; queste dipinte mura,</l>
     <l n="63">Quei figurati armenti, e il Sol che nasce</l>
     <l n="64">Su romita campagna, agli ozi miei</l>
     <l n="65">Porser mille diletti allor che al fianco</l>
     <l n="66">M'era, parlando, il mio possente errore</l>
     <l n="67">Sempre, ov'io fossi. In queste sale antiche,</l>
     <l n="68">Al chiaror delle nevi, intorno a queste</l>
     <l n="69">Ampie finestre sibilando il vento,</l>
     <l n="70">Rimbombaro i sollazzi e le festose</l>
     <l n="71">Mie voci al tempo che l'acerbo, indegno</l>
     <l n="72">Mistero delle cose a noi si mostra</l>
     <l n="73">Pien di dolcezza; indelibata, intera</l>
     <l n="74">Il garzoncel, come inesperto amante,</l>
     <l n="75">La sua vita ingannevole vagheggia,</l>
     <l n="76">E celeste beltà fingendo ammira.</l>
    </lg>
    <lg n="4">
     <l n="77">O speranze, speranze; ameni inganni</l>
     <l n="78">Della mia prima età! sempre, parlando,</l>
     <l n="79">Ritorno a voi; che per andar di tempo,</l>
     <l n="80">Per variar d'affetti e di pensieri,</l>
     <l n="81">Obbliarvi non so. Fantasmi, intendo,</l>
     <l n="82">Son la gloria e l'onor; diletti e beni</l>
     <l n="83">Mero desio; non ha la vita un frutto,</l>
     <l n="84">Inutile miseria. E sebben vòti</l>
     <l n="85">Son gli anni miei, sebben deserto, oscuro</l>
     <l n="86">Il mio stato mortal, poco mi toglie</l>
     <l n="87">La fortuna, ben veggo. Ahi, ma qualvolta</l>
     <l n="88">A voi ripenso, o mie speranze antiche,</l>
     <l n="89">Ed a quel caro immaginar mio primo;</l>
     <l n="90">Indi riguardo il viver mio sì vile</l>
     <l n="91">E sì dolente, e che la morte è quello</l>
     <l n="92">Che di cotanta speme oggi m'avanza;</l>
     <l n="93">Sento serrarmi il cor, sento ch'al tutto</l>
     <l n="94">Consolarmi non so del mio destino.</l>
     <l n="95">E quando pur questa invocata morte</l>
     <l n="96">Sarammi accanto, e fu venuto il fine</l>
     <l n="97">Della sventura mia; quando la terra</l>
     <l n="98">Mi fia straniera valle, e dal mio sguardo</l>
     <l n="99">Fuggirà l'avvenir; di voi per certo</l>
     <l n="100">Risovverrammi; e quell'imago ancora</l>
     <l n="101">Sospirar mi farà, farammi acerbo</l>
     <l n="102">L'esser vissuto indarno, e la dolcezza</l>
     <l n="103">Del dì fatal tempererà d'affanno.</l>
    </lg>
    <lg n="5">
     <l n="104">E già nel primo giovanil tumulto</l>
     <l n="105">Di contenti, d'angosce e di desio,</l>
     <l n="106">Morte chiamai più volte, e lungamente</l>
     <l n="107">Mi sedetti colà su la fontana</l>
     <l n="108">Pensoso di cessar dentro quell'acque</l>
     <l n="109">La speme e il dolor mio. Poscia, per cieco</l>
     <l n="110">Malor, condotto della vita in forse,</l>
     <l n="111">Piansi la bella giovanezza, e il fiore</l>
     <l n="112">De' miei poveri dì, che sì per tempo</l>
     <l n="113">Cadeva: e spesso all'ore tarde, assiso</l>
     <l n="114">Sul conscio letto, dolorosamente</l>
     <l n="115">Alla fioca lucerna poetando,</l>
     <l n="116">Lamentai co' silenzi e con la notte</l>
     <l n="117">Il fuggitivo spirto, ed a me stesso</l>
     <l n="118">In sul languir cantai funereo canto.</l>
    </lg>
    <lg n="6">
     <l n="119">Chi rimembrar vi può senza sospiri,</l>
     <l n="120">O primo entrar di giovinezza, o giorni</l>
     <l n="121">Vezzosi, inenarrabili, allor quando</l>
     <l n="122">Al rapito mortal primieramente</l>
     <l n="123">Sorridon le donzelle; a gara intorno</l>
     <l n="124">Ogni cosa sorride; invidia tace,</l>
     <l n="125">Non desta ancora ovver benigna; e quasi</l>
     <l n="126">(Inusitata maraviglia!) il mondo</l>
     <l n="127">La destra soccorrevole gli porge,</l>
     <l n="128">Scusa gli errori suoi, festeggia il novo</l>
     <l n="129">Suo venir nella vita, ed inchinando</l>
     <l n="130">Mostra che per signor l'accolga e chiami?</l>
     <l n="131">Fugaci giorni! a somigliar d'un lampo</l>
     <l n="132">Son dileguati. E qual mortale ignaro</l>
     <l n="133">Di sventura esser può, se a lui già scorsa</l>
     <l n="134">Quella vaga stagion, se il suo buon tempo,</l>
     <l n="135">Se giovanezza, ahi giovanezza, è spenta?</l>
    </lg>
    <lg n="7">
     <l n="136">O Nerina! e di te forse non odo</l>
     <l n="137">Questi luoghi parlar? caduta forse</l>
     <l n="138">Dal mio pensier sei tu? Dove sei gita,</l>
     <l n="139">Che qui sola di te la ricordanza</l>
     <l n="140">Trovo, dolcezza mia? Più non ti vede</l>
     <l n="141">Questa Terra natal: quella finestra,</l>
     <l n="142">Ond'eri usata favellarmi, ed onde</l>
     <l n="143">Mesto riluce delle stelle il raggio,</l>
     <l n="144">È deserta. Ove sei, che più non odo</l>
     <l n="145">La tua voce sonar, siccome un giorno,</l>
     <l n="146">Quando soleva ogni lontano accento</l>
     <l n="147">Del labbro tuo, ch'a me giungesse, il volto</l>
     <l n="148">Scolorarmi? Altro tempo. I giorni tuoi</l>
     <l n="149">Furo, mio dolce amor. Passasti. Ad altri</l>
     <l n="150">Il passar per la terra oggi è sortito,</l>
     <l n="151">E l'abitar questi odorati colli.</l>
     <l n="152">Ma rapida passasti; e come un sogno</l>
     <l n="153">Fu la tua vita. Ivi danzando; in fronte</l>
     <l n="154">La gioia ti splendea, splendea negli occhi</l>
     <l n="155">Quel confidente immaginar, quel lume</l>
     <l n="156">Di gioventù, quando spegneali il fato,</l>
     <l n="157">E giacevi. Ahi Nerina! In cor mi regna</l>
     <l n="158">L'antico amor. Se a feste anco talvolta,</l>
     <l n="159">Se a radunanze io movo, infra me stesso</l>
     <l n="160">Dico: o Nerina, a radunanze, a feste</l>
     <l n="161">Tu non ti acconci più, tu più non movi.</l>
     <l n="162">Se torna maggio, e ramoscelli e suoni</l>
     <l n="163">Van gli amanti recando alle fanciulle,</l>
     <l n="164">Dico: Nerina mia, per te non torna</l>
     <l n="165">Primavera giammai, non torna amore.</l>
     <l n="166">Ogni giorno sereno, ogni fiorita</l>
     <l n="167">Piaggia ch'io miro, ogni goder ch'io sento,</l>
     <l n="168">Dico: Nerina or più non gode; i campi,</l>
     <l n="169">L'aria non mira. Ahi tu passasti, eterno</l>
     <l n="170">Sospiro mio: passasti: e fia compagna</l>
     <l n="171">D'ogni mio vago immaginar, di tutti</l>
     <l n="172">I miei teneri sensi, i tristi e cari</l>
     <l n="173">Moti del cor, la rimembranza acerba.</l>
    </lg>
   </lg>
  </body>
 </text>
</TEI>