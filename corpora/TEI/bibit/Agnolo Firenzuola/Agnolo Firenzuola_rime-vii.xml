<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - VII</title>
    <author>Agnolo Firenzuola</author>
   </titleStmt>
   <extent>
    <measure unit="stanza">1</measure>
    <measure unit="line">116</measure>
   </extent>
   <publicationStmt>
    <publisher>UNED University</publisher>
    <idno>Agnolo Firenzuola_rime-vii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - VII</title>
     <author>Agnolo Firenzuola</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - VII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Gentile augello, che dal mondo errante</l>
     <l n="2">Partendo nella tua più verde etade,</l>
     <l n="3">Hai 'l viver mio d'ogni ben privo e casso;</l>
     <l n="4">Dalle sempre beate alme contrade,</l>
     <l n="5">là dove l'alme semplicette e sante</l>
     <l n="6">Drizzan, deposto il terren peso, il passo;</l>
     <l n="7">Ascolta quel ch'assai vicino al sasso,</l>
     <l n="8">Che tien rinchiusa la tua bella spoglia,</l>
     <l n="9">Del partir tuo la notte e 'l dì si lagna,</l>
     <l n="10">E tutto il petto bagna</l>
     <l n="11">Di lagrime, ed il cor colma di doglia:</l>
     <l n="12">Ché persi ogni piacer al viver mio</l>
     <l n="13">Quel dì ch'al ciel santa piegasti 'l volo.</l>
     <l n="14">Da indi in qua né grassa né gentile</l>
     <l n="15">Non ebbi cena mai, ma magra e vile,</l>
     <l n="16">Tal che sovente al mio desco m'involo,</l>
     <l n="17">E son venuto senza te in oblio</l>
     <l n="18">Ai pettirossi, ai beccafichi; ond'io</l>
     <l n="19">Dire odo poscia, andando tra la gente</l>
     <l n="20">– Quel poverel divien magro – sovente.</l>
     <l n="21">Oimè, che chiusi son quegli occhi gialli,</l>
     <l n="22">Che solean far di scudi e di doppioni</l>
     <l n="23">E del ben de' banchier fede fra noi!</l>
     <l n="24">Spezzinsi adunque e brucinsi i panioni,</l>
     <l n="25">E secur per le fratte e per le valli</l>
     <l n="26">I pettirossi se ne volin, poi</l>
     <l n="27">Che la civetta mia non è con noi:</l>
     <l n="28">Ché con quello smontare e rimontare,</l>
     <l n="29">Ed ora in qua ed ora in là voltarsi,</l>
     <l n="30">Abbassarsi, e innalzarsi,</l>
     <l n="31">Fea tutti iutorno a sé gli augei fermare:</l>
     <l n="32">E lieta e vaga ognun tenea sospeso,</l>
     <l n="33">E giocolava con tal maraviglia,</l>
     <l n="34">Che quasi a marcia forza e lor dispetto</l>
     <l n="35">In sul vergon gli fea balzar di netto:</l>
     <l n="36">Di poi lieta ver me volgea le ciglia,</l>
     <l n="37">Quasi volesse dire: – Un ve n'è preso –.</l>
     <l n="38">Mi tenea 'l core in tanta gioia acceso,</l>
     <l n="39">Ch'io diceva tra me: – Mentre ella è viva,</l>
     <l n="40">Sarà la vita mia dolce e giuliva – .</l>
     <l n="41">Non avea ancora il vago animaletto</l>
     <l n="42">Visto sei volte ben tonda la luna,</l>
     <l n="43">Quando Morte crudele empia l'assalse;</l>
     <l n="44">Ed in un tratto con doglia importuna</l>
     <l n="45">Cotal le strinse il delicato petto,</l>
     <l n="46">Che d'erbe o di parol virtù non valse</l>
     <l n="47">A trarla delle mani invide e false:</l>
     <l n="48">Ond'ella del suo mal presaga, visto</l>
     <l n="49">Venir la Morte a sé con presti passi,</l>
     <l n="50">Gli occhi tremanti e bassi</l>
     <l n="51">Mi volse, e disse: – Ahi sconsolato e tristo</l>
     <l n="52">Sozio, con cui già tanti e tanti augelli</l>
     <l n="53">Fatt'abbiam rimaner sopra i vergoni;</l>
     <l n="54">Venut'è l'ora ch'io men voli al cielo,</l>
     <l n="55">Scarca del mio mortal terrestre velo:</l>
     <l n="56">E dove le civette e i civettoni,</l>
     <l n="57">Gli allocchi e i gufi leggiadretti e snelli</l>
     <l n="58">Si posan lieti, il guiderdon con elli</l>
     <l n="59">Delle fatiche mie possa fruire:</l>
     <l n="60">Rimanti in pace. – E più non poteo dire.</l>
     <l n="61">Qual rimas'io, quando primier m'accorsi</l>
     <l n="62">Del caso orrendo, spaventoso e fiero!</l>
     <l n="63">E maraviglia è ben com'io sia vivo.</l>
     <l n="64">Qual padre vide mai destro e leggiero</l>
     <l n="65">Figliuol sopra un destrier feroce pòrse,</l>
     <l n="66">D'ogni viltà, d'ogni pigrizia schivo,</l>
     <l n="67">Mentre corre più lieto e più giulivo,</l>
     <l n="68">Caderne a terra, e rimanerne morto,</l>
     <l n="69">Che cangiasse la fronte così presto,</l>
     <l n="70">Com'io veggendo questo!</l>
     <l n="71">E lungo spazio fuor d'ogni conforto,</l>
     <l n="72">E senza al pianto poter dar la via</l>
     <l n="73">Stetti; pur poi con voce assai pietosa,</l>
     <l n="74">Rivolto al ciel, gridai, chiamai vendetta.</l>
     <l n="75">Aimè chi tolto m'ha la mia civetta?</l>
     <l n="76">Anzi la mia sorella, anzi la sposa,</l>
     <l n="77">Anzi la vita, anzi l'anima mia;</l>
     <l n="78">Quella, ch'a fare una buffoneria</l>
     <l n="79">Toglieva il vanto ai gufi e barbagianni,</l>
     <l n="80">Degna di star fra noi mille e mill'anni.</l>
     <l n="81">Che farò, lasso, il giorno adesso, quando</l>
     <l n="82">Sono i bei tempi, dopo desinare,</l>
     <l n="83">Privato della mia dolce compagna?</l>
     <l n="84">Che mi solea con essa sempre andare,</l>
     <l n="85">E con un asinel mio diportando</l>
     <l n="86">Ora per questa or per quella campagna,</l>
     <l n="87">Ed u' cantando il lusignuol si lagna,</l>
     <l n="88">E dove sverna il gentil capinero,</l>
     <l n="89">E dove il malaccorto pettirosso</l>
     <l n="90">Alletta a più non posso,</l>
     <l n="91">Ed u' s'ingrassa il beccafico vero,</l>
     <l n="92">Tender l'insidie; e mentre io li prendeva,</l>
     <l n="93">Un mio servo carcava l'asinello</l>
     <l n="94">Di legna, per portar cuocer la sera</l>
     <l n="95">La caccia, e far con essa buona cera.</l>
     <l n="96">Così lieto passava il tempo; e quello,</l>
     <l n="97">Che sopra ogni altra cosa mi piaceva,</l>
     <l n="98">Era il ben pazzo ch'ella mi voleva.</l>
     <l n="99">Or tutto il mio diporto e 'l mio riparo</l>
     <l n="100">È pianger la sua morte col somaro.</l>
     <l n="101">Canzon, se ben vedi acceso il desio</l>
     <l n="102">A far più lunga la tua rozza tela,</l>
     <l n="103">E la civetta mia porgerne 'l filo;</l>
     <l n="104">Stanca è la penna, e cotal fatto è 'l stilo,</l>
     <l n="105">Com'al soffiar de' venti una candela.</l>
     <l n="106">Però vo' poner fine al duro pianto,</l>
     <l n="107">Ché ci sarà chi piangerà altrettanto</l>
     <l n="108">Con stil più grave, più sonoro, e bello,</l>
     <l n="109">Se non m'inganna il mio caro asinello.</l>
     <l n="110">Discreto asinel mio, che già portasti</l>
     <l n="111">Sopra gli omeri tuoi sì ricche piume,</l>
     <l n="112">Ed ogni sua maniera, ogni costume,</l>
     <l n="113">E le prodezze sue, tutti i suoi gesti,</l>
     <l n="114">Già tante fiate lieto ti godesti;</l>
     <l n="115">Con quella voce tua chiara e distesa</l>
     <l n="116">Mostra quanto la morte sua ci pesa.</l>
    </lg>
   </lg>
  </body>
 </text>
</TEI>