<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Edmenegarda - CANTO TERZO</title>
    <author>Giovanni Prati</author>
   </titleStmt>
   <extent>
    <measure unit="stanza">1</measure>
    <measure unit="line">327</measure>
   </extent>
   <publicationStmt>
    <publisher>UNED University</publisher>
    <idno>Giovanni Prati_edmenegarda-canto-terzo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Edmenegarda - CANTO TERZO</title>
     <author>Giovanni Prati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Edmenegarda - CANTO TERZO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O giovinette, gioia vereconda</l>
     <l n="2">delle case materne, a cui dovrebbe</l>
     <l n="3">vergin campo d'amori esser la terra, </l>
     <l n="4">quand'io vi veggo rotear ne' balli, </l>
     <l n="5">di rose e gigli incoronate il crine, </l>
     <l n="6">quand'io v'ascolto ne' giocondi crocchi</l>
     <l n="7">le memori narrarvi ore del chiostro, </l>
     <l n="8">o le speranze del futuro amante, </l>
     <l n="9">non vi sorrido; ma pietà mi stringe</l>
     <l n="10">dolorosa di voi, che imprenderete</l>
     <l n="11">la dura via tra poco. Una celeste</l>
     <l n="12">larva è l'amor, che spanderà d'ebbrezza</l>
     <l n="13">la vostra notte; ma sull'alba gli occhi</l>
     <l n="14">vi nuoteran, senza saperlo, in pianto. </l>
     <l n="15">Deh, se più tarda del desio vi splende</l>
     <l n="16">la vision delle ridenti nozze, </l>
     <l n="17">deh non v'incresca, o giovinette, il vostro</l>
     <l n="18">vergine asilo e il queto orto materno! </l>
     <l n="19">Deh non vi punga di mutar la pace</l>
     <l n="20">di quelle mura col rumor del mondo! </l>
     <l n="21">Guai se una volta lacrimaste i tempi</l>
     <l n="22">non redituri! E, se di spose e madri</l>
     <l n="23">a quel tremendo ministerio eccelso</l>
     <l n="24">Dio vi destina, di più forte gente</l>
     <l n="25">fate ricca la terra! Incliti amori</l>
     <l n="26">e pietose virtuti al secol novo</l>
     <l n="27">date una volta; e la gentil fortezza</l>
     <l n="28">degli atti vostri avrà corone e canto. </l>
     <l n="29">Ma fra quanta di rei turba infelice</l>
     <l n="30"> (ahi poche e stanche!) i verginali capi</l>
     <l n="31">riposerete alla fiorita landa</l>
     <l n="32">voi, coraggiose martiri, venute</l>
     <l n="33">la frale ad espiare anima d'Eva! </l>
     <l n="34">E tu, mio Genio, pellegrin ti reca</l>
     <l n="35">sul precipite abisso. E quando ascolti</l>
     <l n="36">altre misere incaute approssimarsi, </l>
     <l n="37">àlzati e grida col furor negli occhi</l>
     <l n="38">d'Edmenegarda il nome. E se la turba</l>
     <l n="39">dall'impeto è travolta, allor dell'ali</l>
     <l n="40">fàtti un velo alla fronte, e piangi e prega. </l>
     <l n="41">Passan l'ore sull'uom, passano i giorni, </l>
     <l n="42">che triste o lieto, irremutabil sempre, </l>
     <l n="43">numera il Sol. Ma le speranze, i sogni, </l>
     <l n="44">gli odii, gli amori, e l'incalzarsi eterno</l>
     <l n="45">delle memorie, e l'avvenir celato, </l>
     <l n="46">e i durissimi tedi, e il faticoso</l>
     <l n="47">dibattersi dell'alma, e il trovar pace</l>
     <l n="48">dopo fieri cimenti, ahi tarda e breve</l>
     <l n="49">e guerreggiata con orrenda gioia</l>
     <l n="50">da Satàna e dall'uom; questi misteri</l>
     <l n="51">non li numera il tempo. Anni ed istanti</l>
     <l n="52">con pari vol misurano. Nessuno</l>
     <l n="53">quei dell'altro indovina. Han vita e moto</l>
     <l n="54">e sepoltura in noi; sin che lo strale</l>
     <l n="55">fischia della suprema ora nell'alto, </l>
     <l n="56">guizza il lampo di Dio sulle tenèbre... </l>
     <l n="57">e quell'ambage non è più. </l>
     <l n="58">Chi tenta, </l>
     <l n="59">poiché la rea fra le tradite braccia</l>
     <l n="60">tremò, chi tenta penetrar gli abissi</l>
     <l n="61">dell'anima sviata? Ella sorride</l>
     <l n="62">chiama, con voce più soave, il nome</l>
     <l n="63">de' suoi figli e d'Arrigo; e in una tinta</l>
     <l n="64">lieve di rosa s'incolora il lungo</l>
     <l n="65">pallor del volto. Più profonda è fatta</l>
     <l n="66">la battaglia del cor, che nessun vede, </l>
     <l n="67">ma che i improvvisa ad or ad or balena</l>
     <l n="68">da un sospir divorato e da una fredda</l>
     <l n="69">stilla di pianto. </l>
     <l n="70">E Arrigo?... — Egli si sforza</l>
     <l n="71">d'esser lieto, e non può. Ben come un dolce</l>
     <l n="72">fantasma, che talor passa per l'ombre</l>
     <l n="73">d'un sogno tormentoso, ei si dipinge</l>
     <l n="74">la fé d'Edmenegarda; e l'accarezza</l>
     <l n="75">come il dormente quella bianca imago. </l>
     <l n="76">Ma, quasi mesta del notturno gelo, </l>
     <l n="77">fugge la bella forma, e risepolto</l>
     <l n="78">nelle tenèbre il sognator sospira. </l>
     <l n="79">— Perché quest'ombra di sospetto a tergo</l>
     <l n="80">m'incalza sempre? Ma, se rea foss'ella, </l>
     <l n="81">come potrebbe sostener sol uno</l>
     <l n="82">de' baci miei, né di rossor morirne? </l>
     <l n="83">Avria sconvolto le sue leggi eterne</l>
     <l n="84">la natura ed il ciel? Come in sì breve</l>
     <l n="85">ora mutar l'angelico costume? </l>
     <l n="86">Io demente l'accuso; e chi sa quanto</l>
     <l n="87">ella si strugge, e se de' miei s'accorse</l>
     <l n="88">dubbi codardi! Io vigilai già troppo, </l>
     <l n="89">né mai l'aspetto di colui m'apparve, </l>
     <l n="90">né ombroso un gesto, un moto io mai non vidi</l>
     <l n="91">d'Edmenegarda mia, di quella mite</l>
     <l n="92">anima che talor si fea tremante</l>
     <l n="93">d'un mover lieve di notturna foglia, </l>
     <l n="94">d'un fior che le cadesse. Oh questa è colpa, </l>
     <l n="95">è colpa in me, ch'io vo' punir. —</l>
     <l n="96">Siffatti</l>
     <l n="97">son d'Arrigo i pensieri — E cerca ovunque</l>
     <l n="98">disviarne la mente. Ecco; alla sua</l>
     <l n="99">leggiadra donna d'abbellirsi a festa</l>
     <l n="100">amabilmente impera. </l>
     <l n="101">— Il gaio mondo</l>
     <l n="102">vola a' teatri. Edmenegarda, altèro</l>
     <l n="103">fammi di te, tra tutte quante bella! </l>
     <l n="104">Sentirai la virtù delle immortali</l>
     <l n="105">melodie di Rossini in bocca a questo</l>
     <l n="106">angelo ispano! Tutt'Europa ai canti</l>
     <l n="107">della Garcìa sospira. —</l>
     <l n="108">Allegra accolse</l>
     <l n="109">e timida l'invito. Eran più giorni</l>
     <l n="110">che nol vedeva, consigliero a entrambi</l>
     <l n="111">il prudente timor. Forse tra' mille</l>
     <l n="112">ritrovato coi destri occhi amorosi</l>
     <l n="113">quella sera l'avria. </l>
     <l n="114">Quanta vaghezza</l>
     <l n="115">d'abiti e forme! e che tesor si spande</l>
     <l n="116">di profumi e di luce, e che diffusa</l>
     <l n="117">e terribile e mesta onda di note</l>
     <l n="118">per la bella Fenice! </l>
     <l n="119">Inni di gloria, </l>
     <l n="120">canti d'amor, selvagge ire dal petto</l>
     <l n="121">fulmina Otello, e solitario cade</l>
     <l n="122">di Desdemona il pianto, e sotto i salci</l>
     <l n="123">freme l'arpa divina. </l>
     <l n="124">Oh! chi non arde, </l>
     <l n="125">chi non gela a le lunghe e disperate</l>
     <l n="126">note d'amor, di gelosia, di morte? </l>
     <l n="127">Suonano le commosse aure di grida; </l>
     <l n="128">palpita Arrigo; ed ella, in quei tumulti</l>
     <l n="129">soffocando il terror, giù nella folla</l>
     <l n="130">furtivamente il suo Leoni affisa,</l>
     <l n="131">che, chiuso in altre voluttà, non plaude, </l>
     <l n="132">ma profondo sospira. </l>
     <l n="133">I canti estremi</l>
     <l n="134">lacerarono Arrigo; e, quando Otello</l>
     <l n="135">con le sue mani furiose estinse</l>
     <l n="136">Desdemona infelice, inorridito</l>
     <l n="137">pianse l'inglese e ricercò sul volto</l>
     <l n="138">d'Edmenegarda una pietà segreta... </l>
     <l n="139">Ed ella? Indarno la chiedea dal cielo. </l>
     <l n="140">Da molti giorni era composto in pace</l>
     <l n="141">il cor d'Arrigo; e carezzava i figli</l>
     <l n="142">festevolmente, e sulle sue ginocchia</l>
     <l n="143">se li togliea, facendoli amorosi</l>
     <l n="144">messaggieri di baci alla lor madre. </l>
     <l n="145">E alfin, quel dubbio ad espiar, risolse</l>
     <l n="146">per qualche dì, con dilicato affetto, </l>
     <l n="147">d'abbandonar la sua dolce compagna</l>
     <l n="148">e le venete spiagge; anche a rapirsi</l>
     <l n="149">da quei duri pensieri. </l>
     <l n="150">A voi più volte, </l>
     <l n="151">o friulane valli, inebriato</l>
     <l n="152">tornava Arrigo col desio; ché un'orma</l>
     <l n="153">in voi trovar della natal sua terra</l>
     <l n="154">gli parea sempre, e il vostro aere cortese</l>
     <l n="155">gli custodiva il più soave arcano</l>
     <l n="156">degli anni suoi: però che sulle sponde</l>
     <l n="157">del Tagliamento un dì vide una mesta</l>
     <l n="158">giovinetta vagar pensosamente, </l>
     <l n="159">al mite raggio delle prime stelle</l>
     <l n="160">e ai fioretti del margo acconsentendo</l>
     <l n="161">qualche sospiro; e dimandò chi fosse; </l>
     <l n="162">e più d'ogni altro gli fu caro il nome</l>
     <l n="163">d'Edmenegarda. E ancora una vaghezza</l>
     <l n="164">lo pungea di mirar quelle divelte</l>
     <l n="165">torri, che la solinga edera allaccia. </l>
     <l n="166">Campo una volta a baronal fortuna</l>
     <l n="167">or son nicchia notturna alle selvagge</l>
     <l n="168">volpi, e per gli atri, ove suonar le spade, </l>
     <l n="169">passa a staccar qualche frantume il vento, </l>
     <l n="170">mentre in alto la bruna aquila ondeggia</l>
     <l n="171">e, il fulmineo serrando arco dell'ale, </l>
     <l n="172">precipita alla preda. A quei castelli</l>
     <l n="173">lambe le falde impaurito e passa</l>
     <l n="174">il viandante, e i colpi della scure</l>
     <l n="175">sull'erma balza il legnaiuol sospende</l>
     <l n="176">ad or ad or: ché dentro alla solinga</l>
     <l n="177">magion de' Savorgnani ode un feroce</l>
     <l n="178">ballo di morte, e lungo quelle sale</l>
     <l n="179">vede traverso i colorati vetri</l>
     <l n="180">passar rossi fantasimi, agitanti</l>
     <l n="181">fiaccole e spade. </l>
     <l n="182">Anche il pensier d'Arrigo</l>
     <l n="183">dietro quelle sognate ombre correa. </l>
     <l n="184">Poi, riposando a fantasie gentili, </l>
     <l n="185">rammentava, o gagliarda Utino, l'opre</l>
     <l n="186">del tuo Giovanni, che attingea dai labbri</l>
     <l n="187">del divin Raffaello il benedetto</l>
     <l n="188">soffio dell'arte che d'amor si pasce, </l>
     <l n="189">e cielo e terra, innamorando, crea. </l>
     <l n="190">E del merlato Spilimbergo intorno</l>
     <l n="191">udìa sull'aura reverente i nomi</l>
     <l n="192">del Vecellio e d'Irene, ambo immortali. </l>
     <l n="193">E là trovar tra i memori oliveti</l>
     <l n="194">già gli parea la giovenil sua vita, </l>
     <l n="195">e di là, le marine onde solcando, </l>
     <l n="196">pregustava nel cor la inaspettata</l>
     <l n="197">voluttà dei ritorni. </l>
     <l n="198">E così volle, </l>
     <l n="199">e a la sua cara ne parlò. Sostenne</l>
     <l n="200">Edmenegarda, tra la gioia e il pianto, </l>
     <l n="201">quella battaglia, e ch'ei si rimanesse</l>
     <l n="202">tremava: eppur lo scongiurò di starsi, </l>
     <l n="203">e gioì del rifiuto, e insiem rimorso</l>
     <l n="204">di quel gaudio sentì. </l>
     <l n="205">Misera! il fato</l>
     <l n="206">già ti chiuse ogni via, tranne quell'una, </l>
     <l n="207">che d'abisso in abisso ti sprofonda. </l>
     <l n="208">Povera foglia alla bufera in preda! </l>
     <l n="209">— Dunque tu parti!... Anche per me saluta, </l>
     <l n="210">Arrigo mio, quei colli, e le dilette</l>
     <l n="211">rive del Tagliamento, e quei beati</l>
     <l n="212">campi. Ma lungo il tuo restar non sia. —</l>
     <l n="213">E di vera tristezza eran parole. </l>
     <l n="214">— Noi ci vedremo in pochi dì. Scrivetemi, </l>
     <l n="215">Edmenegarda! </l>
     <l n="216">— Arrigo mio, m'è nuovo</l>
     <l n="217">questo tuo far. Perché nell'abbracciarmi</l>
     <l n="218">non mi chiami del “tu”? Tetra una nube</l>
     <l n="219">ti sta sul volto, né stanotte il sonno</l>
     <l n="220">ti consolò. Che hai? </l>
     <l n="221">— Nulla, mia cara. </l>
     <l n="222">Prendi cura di te, pensami e scrivi. </l>
     <l n="223">Addio, fanciulli! —</l>
     <l n="224">Al sen tutti li strinse</l>
     <l n="225">e si partìa. Ma la rinata spina</l>
     <l n="226">laceravagli il cor. S'era ingannato?... </l>
     <l n="227">o quella notte Edmenegarda in sogno</l>
     <l n="228">proferse un nome?... — E ancor, per quelle sale</l>
     <l n="229">passando, acuto un brivido lo colse. </l>
     <l n="230">— Quanto son vile! Non è ver. Sì, vile... </l>
     <l n="231">sì, demente son io. —</l>
     <l n="232">Ma, ad ogni passo</l>
     <l n="233">verso la ripa, una gelata mano</l>
     <l n="234">sentìa calar sul divampante petto, </l>
     <l n="235">a respingerlo addietro. Egli rauna</l>
     <l n="236">ogni sua forza, quell'incubo orrendo</l>
     <l n="237">per debellar. Né vinta era la pugna. </l>
     <l n="238">— Tornarmen'io! Pormi in agguato! All'arti</l>
     <l n="239">del sospetto discendere!... Follia! </l>
     <l n="240">Ma inumano è lo strazio. E in un dì solo</l>
     <l n="241">io quest'inferno dissipar potrei. </l>
     <l n="242">Tanto è ch'io peno! E in un sol dì la vita</l>
     <l n="243">potrei mutarmi in paradiso eterno! —</l>
     <l n="244">Lieve una piuma a traboccar bastava</l>
     <l n="245">quella bilancia, e non tardò la sorte</l>
     <l n="246">a gittarvela su. </l>
     <l n="247">Già il piè d'Arrigo</l>
     <l n="248">monta la prora, già la corda è sciolta: </l>
     <l n="249">ei volse il capo... e fu per caso; e sopra</l>
     <l n="250">la man passovvi; e vide... e non s'illuse... </l>
     <l n="251">vide colui, che con pupille ardenti</l>
     <l n="252">lunge, in agguato, a contemplar lo stava. </l>
     <l n="253">Leoni sparve. Arrigo si raccolse</l>
     <l n="254">un istante: ha risolto. A terra scese; </l>
     <l n="255">la via rifece; per ignota parte</l>
     <l n="256">entrò; salì non visto: in una stanza</l>
     <l n="257">orba di lume si celò; la fronte, </l>
     <l n="258">quasi per molto faticar, gli cadde</l>
     <l n="259">sull'ansio petto; e un'onda di pensieri</l>
     <l n="260">lunghi, ostinati gli muggìa d'intorno. </l>
     <l n="261">Immenso amor, vergogna, ira, sospetti, </l>
     <l n="262">e terrori e speranze, eran commiste</l>
     <l n="263">quasi in un vario e vorticoso nembo</l>
     <l n="264">di tenèbra e di luce; e dentro a quella</l>
     <l n="265">tempestosa meteora, spiando, </l>
     <l n="266">stava l'inglese all'infernal tortura. </l>
     <l n="267">Ogni piè, che sonasse alle sue scale, </l>
     <l n="268">gli era un colpo nel petto; ogni persona, </l>
     <l n="269">che arrivasse, una morte. E in pochi istanti</l>
     <l n="270">ore ed ore passarono. Arrossiva</l>
     <l n="271">già di sé l'infelice... allor che un'orma</l>
     <l n="272">rapida intese. Ei trema; la pedata</l>
     <l n="273">si ferma all'uscio; e l'uscio s'apre; ei guarda, </l>
     <l n="274">misero! guarda; e vede un'ombra... un uomo... </l>
     <l n="275">vede Leoni trapassar! </l>
     <l n="276">Le fibre, </l>
     <l n="277">le vene, l'ossa gli divampan tutte. </l>
     <l n="278">Ma sbarrata e di vetro è la pupilla; </l>
     <l n="279">cadaverico il volto; e sol la vita</l>
     <l n="280">da un tremor lieve delle labbra appare. </l>
     <l n="281">Inchiodato così stette un istante. </l>
     <l n="282">Indi sorrise; e due gelate stille</l>
     <l n="283">dagli occhi morti gli colâr sul petto. </l>
     <l n="284">Stette ancora un istante. Alfin si mosse</l>
     <l n="285">quel pallido fantasma; ad ineguali</l>
     <l n="286">passi arrivò sulla tradita soglia; </l>
     <l n="287">e l'aperse... e li vide... e d'uno sguardo</l>
     <l n="288">li fulminò! Poi chiuse. </l>
     <l n="289">Annichiliti, </l>
     <l n="290">trascolorati, come fredde pietre</l>
     <l n="291">restâro entrambi. Edmenegarda tenta</l>
     <l n="292">trar dalla gola un solo accento; è indarno. </l>
     <l n="293">E, a forza sollevando la convulsa</l>
     <l n="294">testa, gli accenna di partir. Leoni</l>
     <l n="295">la man ghiacciata le serrò. </l>
     <l n="296">— Congiunti, </l>
     <l n="297">donna, per sempre! —</l>
     <l n="298">E a proseguir non valse; </l>
     <l n="299">e, sovra il gel delle livide labbra</l>
     <l n="300">non baciato baciandola, col capo</l>
     <l n="301">vertiginoso, a strascico le membra</l>
     <l n="302">disviluppando, di colà si tolse. </l>
     <l n="303">Arrigo il vide ripassar. Fu un punto, </l>
     <l n="304">ch'ei non pose sovr'esso l'omicida</l>
     <l n="305">mano a strozzarlo. Ma, serrati i denti</l>
     <l n="306">e incrociate le braccia, ei si contenne. </l>
     <l n="307">E, quando il seppe dileguato, un cupo</l>
     <l n="308">urlo mandò qual di ferito tigre; </l>
     <l n="309">e sull'infame limitar, di nuovo</l>
     <l n="310">ritto, immobile apparve. </l>
     <l n="311">La tapina</l>
     <l n="312">nol vide già: ché le cadea la fronte, </l>
     <l n="313">quasi con peso d'agonia, sul petto. </l>
     <l n="314">Ma pur, senza vederlo, a sé davanti</l>
     <l n="315">lo sentìa, lo sentìa, muto e tremendo. </l>
     <l n="316">E si sforzò di sollevar le braccia, </l>
     <l n="317">e, congiunte le palme, senza pianto, </l>
     <l n="318">senza parola, verso lui le stese. </l>
     <l n="319">— Non pregate, o signora. Ospite io v'ebbi</l>
     <l n="320">sett'anni; or basta. Ad altre mense, ad altri</l>
     <l n="321">talami andrete. —</l>
     <l n="322">Uscir quelle parole</l>
     <l n="323">folgoreggiando. Traboccò riversa</l>
     <l n="324">Edmenegarda, e una schiumosa riga</l>
     <l n="325">mista di sangue sui guanciali apparve. </l>
     <l n="326">Un urto, un urto ancora; e a terminarla</l>
     <l n="327">sarìa bastato. Ma il Signor non volle! </l>
    </lg>
   </lg>
  </body>
 </text>
</TEI>