<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Edmenegarda - CANTO SECONDO</title>
    <author>Giovanni Prati</author>
   </titleStmt>
   <extent>
    <measure unit="stanza">1</measure>
    <measure unit="line">503</measure>
   </extent>
   <publicationStmt>
    <publisher>UNED University</publisher>
    <idno>Giovanni Prati_edmenegarda-canto-secondo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Edmenegarda - CANTO SECONDO</title>
     <author>Giovanni Prati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Edmenegarda - CANTO SECONDO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Sfiora le eccelse cupole, tra gli archi</l>
     <l n="2">vagola e trema sugli azzurri flutti</l>
     <l n="3">con la pietà d'un fuggitivo amante</l>
     <l n="4">il sol che muore; ed un suo raggio estremo, </l>
     <l n="5">ferendo i vetri alla romita stanza, </l>
     <l n="6">posa sul crin d'Edmenegarda. </l>
     <l n="7">Oh sole, </l>
     <l n="8">no, non lasciarla. Anche su lei risplendi: </l>
     <l n="9">è bella ancor questa colpevol fronte. </l>
     <l n="10">Simigliante ad un naufrago, che manda</l>
     <l n="11">l'ultimo grido, e vinta la persona, </l>
     <l n="12">le disperate mani incrocia al petto</l>
     <l n="13">e piega il capo sotto l'onde e spira; </l>
     <l n="14">così la combattuta Edmenegarda</l>
     <l n="15">col suo dolce peccato, ahi! s'addormenta. </l>
     <l n="16">— Tutti son lungi; ed io qui sola il noto</l>
     <l n="17">rumor sospiro degli amati passi! </l>
     <l n="18">E ancor non viene! Ei non dovria lasciarmi</l>
     <l n="19">il mio Leoni a questo tetro sogno. </l>
     <l n="20">Non teme ei forse ch'io svegliar mi possa? </l>
     <l n="21">sì consumata nel fallir sarei? </l>
     <l n="22">Oh infame il giorno che mi fûr recate</l>
     <l n="23">queste note d'amore! —</l>
     <l n="24">E su dal seno</l>
     <l n="25">una lacera carta ella traendo, </l>
     <l n="26">v'infisse i lumi, la baciò, la strinse</l>
     <l n="27">tra le palme e gemette. </l>
     <l n="28">— Io ben rammento</l>
     <l n="29">che, appena l'ebbi, la gittai nel foco; </l>
     <l n="30">Ma estinto il soffio del dimòn l'avea. </l>
     <l n="31">Lungo era l'atto a lacerarla intera... </l>
     <l n="32">io nol potei! —</l>
     <l n="33">Che sogna la demente? </l>
     <l n="34">Arsa l'avrebbe? Ah, se stridea la fiamma</l>
     <l n="35">lì pronta a divorarla, indi ritorti</l>
     <l n="36">avria gli occhi la misera. E se un primo</l>
     <l n="37">impeto pur ve la traea, sparmiato</l>
     <l n="38">già non avrebbe le sue belle vesti</l>
     <l n="39">e le man dilicate, onde salvarla</l>
     <l n="40">dalle sùbite vampe. </l>
     <l n="41">Oh! qual periglio</l>
     <l n="42">può rattener la donna innamorata, </l>
     <l n="43">quando la punge quell'acuto immenso</l>
     <l n="44">empio patir? </l>
     <l n="45">Deh, non parlar di queste</l>
     <l n="46">creature sì fragili e possenti, </l>
     <l n="47">tu non nato ad intendere che il vile</l>
     <l n="48">gaudio d'averle e d'obliarle sempre! </l>
     <l n="49">— Duro è l'indugio. E ancor non vien! —</l>
     <l n="50">Si desta</l>
     <l n="51">da lunge un'eco: Edmenegarda ascolta</l>
     <l n="52">avidamente, le si fan le gote</l>
     <l n="53">porpora viva... Il suo Leoni è giunto. </l>
     <l n="54">— Addio, diletta! —</l>
     <l n="55">Ella si tacque; e, un lungo</l>
     <l n="56">sospir traendo, con le molli braccia</l>
     <l n="57">gli cinse il collo e lo baciò. </l>
     <l n="58">— Divina</l>
     <l n="59">sei veramente! Durassero eterne</l>
     <l n="60">quest'ore! Stolto! io non credea che tanta</l>
     <l n="61">in sé chiudesse voluttà la terra! </l>
     <l n="62">Dov'è sembianza che alla tua somigli? </l>
     <l n="63">Chi non daria per queste chiome un regno, </l>
     <l n="64">per baciar mille volte, com'io faccio, </l>
     <l n="65">queste tue chiome, e, a forza di baciarle, </l>
     <l n="66">stemperarsi d'amor, com'io mi stempro?... </l>
     <l n="67">Sì, Edmenegarda! Piega la tua testa</l>
     <l n="68">qui sul mio cor!... Deh, senti come batte</l>
     <l n="69">un cor d'Italia. Ah, questi miei non sono, </l>
     <l n="70">non son gli amplessi del superbo inglese!... </l>
     <l n="71">— Leoni mio, non proseguir! Ti prego</l>
     <l n="72">a mani giunte, non mi far morire! </l>
     <l n="73">Troppa è l'ebbrezza che nel cor mi versi; </l>
     <l n="74">ma per pietà non proferir quel nome! </l>
     <l n="75">Io non ho forza a sostenerlo! Taci! </l>
     <l n="76">— Ei ti disama; non t'amò giammai. </l>
     <l n="77">Co' suoi gelidi modi ei ti contrista, </l>
     <l n="78">gentil rosa d'amor! Ben meritava</l>
     <l n="79">d'aversi a moglie una rubesta donna</l>
     <l n="80">delle carniche rupi, e non la dolce</l>
     <l n="81">Edmenegarda mia! </l>
     <l n="82"> — Deh! più non dirne; </l>
     <l n="83">mi son pugnale avvelenato all'alma</l>
     <l n="84">le tue parole! Ei sì ancor mi ama Arrigo, </l>
     <l n="85">troppo umano e cortese a questa sua</l>
     <l n="86">miseranda colpevole! Che fôra, </l>
     <l n="87">s'ei risapesse? Oh mio Leoni! Un serpe</l>
     <l n="88">mi rode il core! Io lo disamo, io sola; </l>
     <l n="89">e si tormenta il misero a vedermi</l>
     <l n="90">tramutata così! —</l>
     <l n="91">Può far portenti</l>
     <l n="92">la pietà nei gentili. Ed ella intensa</l>
     <l n="93">la sentìa per Arrigo. Arse Leoni</l>
     <l n="94">in quel fiero sospetto, e sulle labbra</l>
     <l n="95">dal core offeso gli suonâr parole</l>
     <l n="96">sino allor non proferte. </l>
     <l n="97">— E cieca or tanto</l>
     <l n="98">fatta sei tu? Veder ne lo potessi</l>
     <l n="99">sotto i vecchi palagi, com'io 'l vidi, </l>
     <l n="100">passeggiar sorridendo! Egli divora</l>
     <l n="101">tutte degli occhi queste nostre donne, </l>
     <l n="102">e, immemore di te, forse possiede</l>
     <l n="103">nel suo vil desiderio altre sembianze, </l>
     <l n="104">che un raggio, un'orma della tua non hanno. </l>
     <l n="105">— Leoni, è tempo di tacer! </l>
     <l n="106">— Non anco, </l>
     <l n="107">Edmenegarda! Lasciali i rimorsi</l>
     <l n="108">a lui, che vola a comperati amplessi, </l>
     <l n="109">e svergogna così questo suo dono</l>
     <l n="110">non meritato dal Signor! —</l>
     <l n="111">Le guance</l>
     <l n="112">d'Edmenegarda in una calda fiamma</l>
     <l n="113">si tramutâro. </l>
     <l n="114">— Ascoltami, Leoni! </l>
     <l n="115">Tu menti; è vano il dubitar; tu menti! </l>
     <l n="116">Deh, così basso non cader! Non farmi</l>
     <l n="117">più pesante la colpa! Almen mi lascia</l>
     <l n="118">questa alterezza, che in vulgar persona</l>
     <l n="119">io non locai l'affetto. Intender tanto</l>
     <l n="120">non credea dal tuo labbro. Arrigo è fiero, </l>
     <l n="121">Arrigo mio, più di quant'altri alberga</l>
     <l n="122">la vostra Italia. Ei non sapria macchiarsi</l>
     <l n="123">di gelose menzogne. Egli, il mio sposo, </l>
     <l n="124">pria di mentir, morrebbe. Or via, mi guarda; </l>
     <l n="125">gli occhi ho pieni di lagrime!... Sei pago? </l>
     <l n="126">— Edmenegarda! Se le atroci ambasce, </l>
     <l n="127">che mi schiantano il cor, le risentisse</l>
     <l n="128">una fragile donna, ella sarìa</l>
     <l n="129">sepolta già. Dissimular che giova? </l>
     <l n="130">voi l'amate, l'amate! </l>
     <l n="131">— Oh così fosse! </l>
     <l n="132">Perché trarmi dal core anche il rimorso? </l>
     <l n="133">— No, Edmenegarda! Non lo dir! Ma vedi! </l>
     <l n="134">Vedi come per te cieco son fatto! </l>
     <l n="135">Questa indomita febbre è la mia parte</l>
     <l n="136">d'aria e di sole. Io morirei senz'essa. </l>
     <l n="137">Credi, non sente amor chi lo divide! </l>
     <l n="138">Edmenegarda mia, vile io non sono! </l>
     <l n="139">Questi crudi, che a voi, povere e frali, </l>
     <l n="140">insegnaron la colpa, e poi non sanno</l>
     <l n="141">sentir la gioia dell'avervi intere, </l>
     <l n="142">paghi d'un bacio che a sbramar li venga, </l>
     <l n="143">questi tutti son vili! —</l>
     <l n="144">Dallo sguardo</l>
     <l n="145">d'Edmenegarda, ai concitati accenti, </l>
     <l n="146">lampeggiò l'allegrezza, e intorno al collo</l>
     <l n="147">gli ripose le braccia; e figli e sposo</l>
     <l n="148">svaniron lenti dalla sua memoria</l>
     <l n="149">sotto il vel dell'oblio, che il novo affetto</l>
     <l n="150">continuatamente iva tessendo</l>
     <l n="151">più fitto sempre. </l>
     <l n="152">Ma sorrider lieta</l>
     <l n="153">già non sapeva. </l>
     <l n="154">— Oh mio Leoni! Infauste</l>
     <l n="155">giornate il cor mi presagisce. Ah sempre</l>
     <l n="156">amami, sempre com'io t'amo; e queste</l>
     <l n="157">parole mie non obliar. La terra</l>
     <l n="158">mi tesserà dolori, avvilimenti; </l>
     <l n="159">io sarò forte a sostenerli. In core</l>
     <l n="160">mi languirà la prece, e disperata</l>
     <l n="161">io non cadrò. Se mi mancasse il pane, </l>
     <l n="162">non saliranno i miei lamenti a Dio; </l>
     <l n="163">me l'avrò meritato! Ma, se mai</l>
     <l n="164">tu... mi lasciassi... </l>
     <l n="165">— Angiolo mio! Quai fole</l>
     <l n="166">per la mente ti passano? Sorridi, </l>
     <l n="167">Edmenegarda. Or via; caccia dall'alma</l>
     <l n="168">queste vaghe paure! E non ti basta</l>
     <l n="169">l'amor mio tanto? </l>
     <l n="170">— Oh sì, mi basta! E vedi</l>
     <l n="171">ch'io son tranquilla. Ma tu pur, diletto, </l>
     <l n="172">non affannarmi; non voler ch'io tremi</l>
     <l n="173">dell'ire tue! Qual gloria indi n'avresti? </l>
     <l n="174">Che resta a noi, se non amarci? —</l>
     <l n="175">A queste</l>
     <l n="176">voci d'affetto sospirò Leoni</l>
     <l n="177">di profonda amarezza, ed esitando</l>
     <l n="178">la man le porse, come con quell'atto</l>
     <l n="179">perdón le dimandasse dell'averla</l>
     <l n="180">contristata così. </l>
     <l n="181">Sul core afflitto</l>
     <l n="182">ella serrò la cara mano... e tacque! </l>
     <l n="183">Molti dolori chi molto ama oblia! </l>
     <l n="184">Sceso era già dall'orizzonte il sole</l>
     <l n="185">e in grembo alle romite aure del loco</l>
     <l n="186">movea un suon di reconditi sospiri</l>
     <l n="187">rotti da qualche inebriato accento. </l>
     <l n="188">Ma quella sera sulle dolci mura</l>
     <l n="189">calâr tetri i crepuscoli; alle imposte</l>
     <l n="190">mugolarono i venti; e sembrò voce</l>
     <l n="191">quasi di pianto il mormorar de' flutti. </l>
     <l n="192">Anche l'addio delle tremanti bocche</l>
     <l n="193">alla forzata ilarità del volto</l>
     <l n="194">non rispose quel dì. </l>
     <l n="195">Nelle fatali</l>
     <l n="196">soglie si nascondea la preparata</l>
     <l n="197">ira del Nume: un innocente bimbo. </l>
     <l n="198">Il sottil laccio tra la siepe al falco</l>
     <l n="199">ghermisce il collo, e la invisibil goccia</l>
     <l n="200">colmo al le ripe l'oceàn travolve. </l>
     <l n="201">Per quelle sale con aerei passi</l>
     <l n="202">trasvolando Leoni, non s'avvide</l>
     <l n="203">del fanciulletto, che di là per caso</l>
     <l n="204">passava. Urtollo; e il poverino a terra</l>
     <l n="205">giacque ferito nella bella fronte. </l>
     <l n="206">Leoni come lampo gli si tolse</l>
     <l n="207">dagli occhi. Accorse alle dolenti strida</l>
     <l n="208">la madre. </l>
     <l n="209">— Oh santa Vergine! rispondi: </l>
     <l n="210">rispondi, angelo caro. Che hai tu fatto? </l>
     <l n="211">— Mamma, non io; ma quel signor del Lido... </l>
     <l n="212">— Taci! t'inganni, non è ver. Non deve</l>
     <l n="213">un bel fanciullo lagrimar. Se taci, </l>
     <l n="214">se non parli ad alcuno, io ti prometto</l>
     <l n="215">che un bell'abito avrai, ma de' più belli</l>
     <l n="216">che si veda in Venezia. —</l>
     <l n="217">Ed asciugando</l>
     <l n="218">il poco sangue del picciolo viso, </l>
     <l n="219">molte feste gli fece. Alle carezze</l>
     <l n="220">inusitate da gran tempo e al gaio</l>
     <l n="221">promettere, il fanciul serenò gli occhi</l>
     <l n="222">subitamente; e non finìa la madre</l>
     <l n="223">di carezzarlo. </l>
     <l n="224"> Una crudel tempesta</l>
     <l n="225">da molti giorni si mescea frattanto</l>
     <l n="226">nell'anima d'Arrigo.</l>
     <l n="227">Ove fuggito</l>
     <l n="228">era quel dolce, quell'amabil riso</l>
     <l n="229">d'Edmenegarda sua? Perché sì mesto</l>
     <l n="230">il sonar della voce e sì frequente</l>
     <l n="231">lo scolorir del volto? Onde quel vago</l>
     <l n="232">sviarsi de' pensieri e quel profondo</l>
     <l n="233">compatir delle colpe? E se festiva</l>
     <l n="234">talor si mostra, perché mai traluce</l>
     <l n="235">dalle note e dai gesti un doloroso</l>
     <l n="236">sforzo dell'alma? La cagion del fiero</l>
     <l n="237">mutamento qual era? </l>
     <l n="238">Ella altre volte</l>
     <l n="239">d'Arrigo a canto procedea superba, </l>
     <l n="240">l'ondeggiar delle vele e il variato</l>
     <l n="241">gioco de' raggi e il luccicar dell'acque</l>
     <l n="242">lietamente notando. Ai vaghi aspetti</l>
     <l n="243">era gelida adesso e di mirarli</l>
     <l n="244">rifuggìa quasi. Nel leggiadro core</l>
     <l n="245">altre volte un desio caldo la punse</l>
     <l n="246">di visitar le insigni opre dell'arte</l>
     <l n="247">in compagnia d'Arrigo: or da gran tempo</l>
     <l n="248">non vedea quelle sale, e senza cura</l>
     <l n="249">abbellìa la persona, e senza affetto</l>
     <l n="250">educava i suoi fiori. </l>
     <l n="251">— In che le spiacqui? </l>
     <l n="252">— talor diceasi Arrigo — e donde nasce</l>
     <l n="253">quel tormentoso infastidir di tutto? </l>
     <l n="254">quei rotti sonni? quel tremar talvolta</l>
     <l n="255">nelle mie braccia? Oh che?... forse?... —</l>
     <l n="256">E dal bruno</l>
     <l n="257">fronte gocciava qualche fredda stilla. </l>
     <l n="258">Poi, ripensando alle celesti gioie</l>
     <l n="259">da Edmenegarda avute, e a quella tanta</l>
     <l n="260">vita d'amor pei figli, e a sé guardando, </l>
     <l n="261">giovine e bello e da tanti anni amato, </l>
     <l n="262">con timida allegrezza, ebbe vergogna</l>
     <l n="263">di dubitar. </l>
     <l n="264">Né sì profondo infitta</l>
     <l n="265">gli restò come pria dentro al pensiero</l>
     <l n="266">una persecutrice ombra, che sempre, </l>
     <l n="267">con la sua dolce Edmenegarda uscendo, </l>
     <l n="268">su' lor passi incontrava. </l>
     <l n="269">— Oh l'importuno! </l>
     <l n="270">Che pretende costui? — proruppe un giorno</l>
     <l n="271">con la sua donna Arrigo. </l>
     <l n="272">— E che? vorresti</l>
     <l n="273">impedirgli la via? —</l>
     <l n="274">Si ricambiâro</l>
     <l n="275">ambo un sorriso; e fu sì casto e pieno</l>
     <l n="276">e confidente, che potea di mille</l>
     <l n="277">sospettose paure esser compenso. </l>
     <l n="278">Ma quando acuta i visceri penètra</l>
     <l n="279">la vipera del dubbio, ella consuma</l>
     <l n="280">fieramente la vita, e non è forza</l>
     <l n="281">ch'indi la tragga. Nel fervor dei prandi, </l>
     <l n="282">nella vicenda de' convulsi giuochi, </l>
     <l n="283">tu crederai di seppellir quel mostro; </l>
     <l n="284">ma sorgerà. Nelle sonanti corse, </l>
     <l n="285">tra i tumulti del dì, nella notturna</l>
     <l n="286">melodia d'un'angelica canzone, </l>
     <l n="287">che di tepido oblio l'anima incanta, </l>
     <l n="288">tu crederai di seppellir quel mostro; </l>
     <l n="289">ma sorgerà. Né sull'altar di Dio, </l>
     <l n="290">dove si placa ogni tempesta umana, </l>
     <l n="291">la prece e il pianto t'usciranno in pace. </l>
     <l n="292">— Vieni, Adolfetto mio: dolce è la sera; </l>
     <l n="293">vieni a San Marco. Vi vedrai di molti</l>
     <l n="294">vispi fanciulli. Tu sta' ritto e bello. </l>
     <l n="295">Fa' loro invidia. —</l>
     <l n="296">Vezzeggiando al padre, </l>
     <l n="297">batté palma con palma il fanciulletto</l>
     <l n="298">tutto contento, ed abbellir si fece. </l>
     <l n="299">Nero il turbante, come neve il collo, </l>
     <l n="300">ceruli i guardi, cerula la veste, </l>
     <l n="301">biondi i capelli, inanellati e lieve</l>
     <l n="302">per l'omero scorrenti, era Adolfetto</l>
     <l n="303">un angelico incanto. E parea nato</l>
     <l n="304">quel soave fanciullo a render miti</l>
     <l n="305">con la tanta bellezza anche le fiere. </l>
     <l n="306">Sei pur vaga, o Venezia, e lungamente</l>
     <l n="307">memorabile e cara alle pietose</l>
     <l n="308">fantasie del mio cor! Chi porta gli occhi</l>
     <l n="309">la prima volta sull'eterne torri</l>
     <l n="310">del tuo San Marco e non sospira, è degno</l>
     <l n="311">d'assiderarsi alle perpetue brume</l>
     <l n="312">del Boristene. Chi trascorrer lascia</l>
     <l n="313">le gentili tue donne e non si sente</l>
     <l n="314">rapito all'aria de' leggiadri aspetti, </l>
     <l n="315">non merta mai bacio d'amante. E quando</l>
     <l n="316">al grazioso favellar festivo</l>
     <l n="317">non esilara il cor, l'ultima Islanda</l>
     <l n="318">io ben dirò che gli fu madre. </l>
     <l n="319">Al cupo</l>
     <l n="320">tempestar della mente e agli odii ingrati</l>
     <l n="321">della terra natale, e a qualche arcano</l>
     <l n="322">e tremendo peccato, in queste tue</l>
     <l n="323">ospiti rive, dopo lunga guerra, </l>
     <l n="324">trovò riposo un esule; e talvolta</l>
     <l n="325">brillò la gioia ne' fulminei sguardi</l>
     <l n="326">del poeta d'Aroldo. </l>
     <l n="327"> Alle solinghe</l>
     <l n="328">ore di quella traviata i canti</l>
     <l n="329">del poeta d'Aroldo eran compagni. </l>
     <l n="330">E quella sera le correan a forza</l>
     <l n="331">la mente e gli occhi sui dolenti casi</l>
     <l n="332">di Parisina. Alla fatal lettura, </l>
     <l n="333">ecco repente tramortir la lampa, </l>
     <l n="334">stridere i vetri: ella riapre e chiude</l>
     <l n="335">più volte il libro, e pallida, d'intorno</l>
     <l n="336">sguardando, le parea dalla oscillante</l>
     <l n="337">parete lampeggiar l'ombra del duca. </l>
     <l n="338">Popolata è la piazza, e sotto il doppio</l>
     <l n="339">ordin degli archi in allegria passeggia</l>
     <l n="340">la varia gente. Assiso era col padre</l>
     <l n="341">il fanciullin da un canto. E con le bianche</l>
     <l n="342">dita sfogliava una recente rosa, </l>
     <l n="343">che la gentil fioraia, in trapassando, </l>
     <l n="344">data gli avea. Dal doloroso petto</l>
     <l n="345">sospirò Arrigo a contemplar divelta</l>
     <l n="346">la beltà di quel fior. </l>
     <l n="347">— Perché sospendi, </l>
     <l n="348">Adolfetto, il tuo giuoco? A chi riguardi</l>
     <l n="349">sì fisamente? Di'; conosceresti</l>
     <l n="350">quel signor bruno? </l>
     <l n="351">— Se il conosco! e molto</l>
     <l n="352">male ei mi fece! </l>
     <l n="353">— Che? </l>
     <l n="354">— Spinsemi a terra. </l>
     <l n="355">— Dove? </l>
     <l n="356">— Fuggendo per le nostre sale. </l>
     <l n="357">— Tu sogni? </l>
     <l n="358">— Babbo mio, deh! non guardarmi</l>
     <l n="359">sì corrucciato. </l>
     <l n="360"> — Parla, angelo, parla! </l>
     <l n="361">— La mamma corse ed egli era scomparso. </l>
     <l n="362">— Ed è quello? </l>
     <l n="363">— Sì, quello. </l>
     <l n="364">— In lontananza</l>
     <l n="365">forse t'inganni. </l>
     <l n="366">— Oh no. </l>
     <l n="367">— Quando ripassa, </l>
     <l n="368">guardalo attento. —</l>
     <l n="369">Ripassò Leoni. </l>
     <l n="370">— Dunque? </l>
     <l n="371">— Gli è quello! —</l>
     <l n="372">Arrigo si coperse</l>
     <l n="373">di mortal pallidezza; i polsi un tratto</l>
     <l n="374">gli si allentâro; e sotto alla vergogna</l>
     <l n="375">sospirò di morire. Il paradiso</l>
     <l n="376">della sua vita si chiudea per sempre! </l>
     <l n="377">Ma dopo gli urti di quel primo affanno, </l>
     <l n="378">che ogni forza, ogni senso gli scompose, </l>
     <l n="379">dell'aere diffuso al refrigerio, </l>
     <l n="380">pietosamente assursero in Arrigo</l>
     <l n="381">i secondi pensieri. </l>
     <l n="382">— Ella tradirmi! </l>
     <l n="383">Ella sì amante, che parea vivesse</l>
     <l n="384">del soffio mio! Tradirmi ella, mendìca</l>
     <l n="385">e allo splendor delle mie nozze assunta! </l>
     <l n="386">Ella che sempre io nominai coi nomi</l>
     <l n="387">più giocondi e soavi!... Arrigo, acqueta</l>
     <l n="388">l'anima ardente. E non potria quel folle</l>
     <l n="389">essersi appena avventurato un giorno</l>
     <l n="390">a tentar le mie soglie, e così offesa</l>
     <l n="391">Edmenegarda dispregiar quell'atto, </l>
     <l n="392">da non curarne o vergognar tacendo? </l>
     <l n="393">Talor maestro di sospetti è il caso</l>
     <l n="394">perfido e vile. Ma... quel novo stato</l>
     <l n="395">di tristezza che l'occupa! Parlarle</l>
     <l n="396">uopo è una volta. Oh incanutir le chiome</l>
     <l n="397">mi possano oggi! Mi diserti il cielo</l>
     <l n="398">d'ogni ricchezza, un misero sepolcro</l>
     <l n="399">copra i miei figli; ma non sia l'orrendo</l>
     <l n="400">fallo, non sia! —</l>
     <l n="401">Da una lampada d'oro</l>
     <l n="402">sul letto nuzial d'Edmenegarda</l>
     <l n="403">una timida luce si diffonde</l>
     <l n="404">velatamente. </l>
     <l n="405">Ella è soletta, e il capo</l>
     <l n="406">stanco reclina tra le ardenti palme. </l>
     <l n="407">E pensava, pensava! E in quei pensieri</l>
     <l n="408">era un torbido assalto di paure, </l>
     <l n="409">di rimorsi, d'amor, di pentimenti, </l>
     <l n="410">e indomato un disio di sovvenirsi, </l>
     <l n="411">e un lungo sforzo d'obliar. </l>
     <l n="412">Da quella</l>
     <l n="413">mutua battaglia alfin scosse la testa. </l>
     <l n="414">Arrigo entrò. Lieve un tremor sul labbro, </l>
     <l n="415">lieve un pallor; non altro. E a lei vicino</l>
     <l n="416">si pose. </l>
     <l n="417">— Arrigo! </l>
     <l n="418">— Edmenegarda! È tempo</l>
     <l n="419">ch'io vi favelli. Rammentate i giorni</l>
     <l n="420">del nostro amore? Ei furon lieti! e forse</l>
     <l n="421">non torneranno più!</l>
     <l n="422">— Tristo è il presagio, </l>
     <l n="423">Arrigo mio! </l>
     <l n="424"> — Sentite, Edmenegarda. </l>
     <l n="425">Qualche mistero di dolor vi siede</l>
     <l n="426">nell'anima profonda. Io non vorrei</l>
     <l n="427">aver fatto una misera. Quel giorno</l>
     <l n="428">che legai la mia fede (oh così amaro</l>
     <l n="429">non credea mi tornasse il ricordarlo!), </l>
     <l n="430">quel giorno, come adesso, io tenea stretta</l>
     <l n="431">nelle mie la tua mano... e questi accenti</l>
     <l n="432">m'uscir dal core: — Edmenegarda, eterni</l>
     <l n="433">so che non duran sulla terra affetti. </l>
     <l n="434">O inesorata li spegne la morte, </l>
     <l n="435">o li lacera il mondo. Io credo e spero</l>
     <l n="436">che mi amerai. Ma... se una volta stanca</l>
     <l n="437">di me tu fossi, se al tuo cor non pari</l>
     <l n="438">trovassi il mio, se di tristezza e noia</l>
     <l n="439">i tuoi giorni languissero, prometti</l>
     <l n="440">che parlerai, prometti! — E a te piangente</l>
     <l n="441">parve strano quel dir; tu non credevi</l>
     <l n="442">che quest'ora arrivasse. Edmenegarda, </l>
     <l n="443">tu nol credevi! Or via; parla una volta: </l>
     <l n="444">che ti contrista? Questa lunga e dura</l>
     <l n="445">serie di giorni desolati è troppo. </l>
     <l n="446">Parla; ti versa nel mio cor. Non sono</l>
     <l n="447">l'amico tuo? —</l>
     <l n="448">Fu dieci volte spinta</l>
     <l n="449">quella infelice a rivelar la colpa. </l>
     <l n="450">Ma il terror, ma l'amor, ma quella stessa</l>
     <l n="451">bontà d'Arrigo, a cui tanta ferita</l>
     <l n="452">già recar non sapea, miseramente</l>
     <l n="453">la rattennero, e tacque. </l>
     <l n="454">— Oh più non dirmi</l>
     <l n="455">di sì dolenti cose! A te ben noto</l>
     <l n="456">esser dovria perché sì mesta ho l'alma! </l>
     <l n="457">Son questi i giorni che a' miei dolci colli</l>
     <l n="458">gir mi lasciavi, e della madre in seno</l>
     <l n="459">io deponeva i verecondi arcani</l>
     <l n="460">del mio felice vivere! Da un anno, </l>
     <l n="461">sai ch'ella... è morta! —</l>
     <l n="462">E, a quella pia memoria, </l>
     <l n="463">le cadeva una lacrima, confusa</l>
     <l n="464">col rossor di meschiar l'urna materna</l>
     <l n="465">alla prima menzogna. </l>
     <l n="466">— Edmenegarda!... </l>
     <l n="467">Null'altro?... Questo... veramente questo</l>
     <l n="468">v'amareggia?... Null'altro? </l>
     <l n="469">— E perché fiso</l>
     <l n="470">così mi guardi? —</l>
     <l n="471"> Tutto in quell'occhiata</l>
     <l n="472">Edmenegarda intese; e la sostenne</l>
     <l n="473">imperterrita. </l>
     <l n="474">— Ascoltami! Un atroce</l>
     <l n="475">dubbio m'agita l'anima. Più a lungo, </l>
     <l n="476">viltà sarebbe il mio tacer. Conosci... </l>
     <l n="477">certo Leoni? —</l>
     <l n="478">Un gelido trabalzo</l>
     <l n="479">urtolle il core, ma passò qual lampo. </l>
     <l n="480">— Lo conoscete?</l>
     <l n="481">— Arrigo mio, perdona</l>
     <l n="482">se ti sorrido... Io sì che lo conosco</l>
     <l n="483">quello scortese. Un dì, male avviato, </l>
     <l n="484">d'ignote genti a dimandar qua venne; </l>
     <l n="485">e, nel partirsi, inavvertito, a terra</l>
     <l n="486">spinse Adolfetto nostro. —</l>
     <l n="487">E, proferendo</l>
     <l n="488">le mendaci parole, un'aria assunse</l>
     <l n="489">di maraviglia, d'innocenza e pace. </l>
     <l n="490">Ei la guardò; ma l'ineffabil riso</l>
     <l n="491">tuttavia nei sereni occhi brillava. </l>
     <l n="492">Caderle ai piedi, stringerla, baciarla</l>
     <l n="493">e ribaciarla, e non finir di dirle</l>
     <l n="494">mille accorate e mille dolci cose</l>
     <l n="495">fu per Arrigo un punto. Era obliato</l>
     <l n="496">l'orgoglio inglese in quegli atti d'amore! </l>
     <l n="497">E l'abbracciava il misero!... </l>
     <l n="498">Un istante</l>
     <l n="499">che allentato si fosse il tempestoso</l>
     <l n="500">urto di quella ebbrezza, avria sentito</l>
     <l n="501">tremar sotto gli amplessi orribilmente</l>
     <l n="502">le colpevoli membra, e sotto i baci</l>
     <l n="503">farsi di gelo la convulsa bocca. </l>
    </lg>
   </lg>
  </body>
 </text>
</TEI>