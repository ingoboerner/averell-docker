<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Edmenegarda - CANTO QUARTO</title>
    <author>Giovanni Prati</author>
   </titleStmt>
   <extent>
    <measure unit="stanza">1</measure>
    <measure unit="line">700</measure>
   </extent>
   <publicationStmt>
    <publisher>UNED University</publisher>
    <idno>Giovanni Prati_edmenegarda-canto-quarto</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Edmenegarda - CANTO QUARTO</title>
     <author>Giovanni Prati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Edmenegarda - CANTO QUARTO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Vedesti mai della città fatata</l>
     <l n="2">sulle sponde amorose, ove s'innalza</l>
     <l n="3">perpetuo il canto tra l'oceano e il sole, </l>
     <l n="4">vedesti mai le lucide sembianze</l>
     <l n="5">d'un'angelica forma ir diffondendo</l>
     <l n="6">fascini arcani, e dietro lei confusi</l>
     <l n="7">mille cuori agitarsi, e in rapimento</l>
     <l n="8">scintillar mille sguardi, a cui dinanzi</l>
     <l n="9">ella verrà nei sorridenti sogni? </l>
     <l n="10">Mai non vedesti una leggiadra donna</l>
     <l n="11">col suo dolce compagno irsene altèra, </l>
     <l n="12">e preceduta da due biondi figli, </l>
     <l n="13">qual da una coppia di nascenti rose? </l>
     <l n="14">E non ti parver quelle anime amiche, </l>
     <l n="15">irradiate da un medesmo affetto, </l>
     <l n="16">quattro corde sonanti e risonanti</l>
     <l n="17">sotto il ciel che le ascolta e s'innamora? </l>
     <l n="18">Qual core è mai che non esulti a queste</l>
     <l n="19">melodie, che morîr su le perdute</l>
     <l n="20">soglie del paradiso e, a far men triste</l>
     <l n="21">la fulminata razza, un giorno ancora</l>
     <l n="22">sotto le dita dell'Amor son vive? </l>
     <l n="23">Le sollecite madri alle fanciulle</l>
     <l n="24">quella donna additavano, sclamando: </l>
     <l n="25">— Beate voi, se avrete una, sol una</l>
     <l n="26">parte dei giorni avventurati! —</l>
     <l n="27">Oh certo, </l>
     <l n="28">senza molto indagar, tu la vedesti</l>
     <l n="29">la invidiata creatura amante</l>
     <l n="30">o nel rumor d'un ballo avvilupparsi, </l>
     <l n="31">o star composta ad una sacra pompa, </l>
     <l n="32">o lungo il mare vagolar solinga; </l>
     <l n="33">tu la vedesti, e la più cara stella</l>
     <l n="34">del felice Adriatico ti parve. </l>
     <l n="35">Or leva gli occhi all'ultima finestra</l>
     <l n="36">di quel palagio, a cui lambe la luce</l>
     <l n="37">le fondamenta brune, e, digradando</l>
     <l n="38">via digradando, sul canal si perde. </l>
     <l n="39">Quel palagio il conosci? È di Leoni. </l>
     <l n="40">Conosci or tu quella femminea forma, </l>
     <l n="41">col crin dimesso, con le mani scarne, </l>
     <l n="42">con la febbre nel cor, con le pupille</l>
     <l n="43">macchinalmente immobili sull'acque? </l>
     <l n="44">Ahi, come poco ella ti par diversa</l>
     <l n="45">dalla gelida pietra a cui s'appoggia! </l>
     <l n="46">Sol l'ignominia d'un ripudio puote</l>
     <l n="47">l'umano aspetto tramutar cotanto. </l>
     <l n="48">Invan tu cerchi nella tua memoria</l>
     <l n="49">di quella donna indizio. E se una traccia</l>
     <l n="50">lontan lontano al tuo pensier balena, </l>
     <l n="51">è un lieve sogno qual di cosa morta</l>
     <l n="52">da lunghissimo tempo, a cui tornando, </l>
     <l n="53">l'anima tenta di rifarne intera</l>
     <l n="54">la somiglianza; e più e più s'attrista. </l>
     <l n="55">Or, l'hai trovata? </l>
     <l n="56">Quel crollar del capo, </l>
     <l n="57">quel doloroso tuo lungo sospiro</l>
     <l n="58">mi rispondon che sì. Quanta pietade</l>
     <l n="59">sentirà dell'afflitta anima il mondo! </l>
     <l n="60">Oh nol pensar! </l>
     <l n="61">Questo rettile abbietto</l>
     <l n="62">non ha voci per piangere. Egli manda</l>
     <l n="63">sull'infelice il suo grido di scherno, </l>
     <l n="64">e lo dispera col livor dei morsi, </l>
     <l n="65">e nell'ora del mal fischia di gioia. </l>
     <l n="66">Così, quando scoppiò l'orrido nembo</l>
     <l n="67">sul fragil capo alla reietta, i labbri</l>
     <l n="68">verecondi di mille, a cui non note</l>
     <l n="69">son le vie del peccato, amaramente</l>
     <l n="70">fecero il ghigno; e da quei labbri il nome</l>
     <l n="71">d'Edmenegarda si gittò nei crocchi, </l>
     <l n="72">senza vergogna; e fu divelto a brani</l>
     <l n="73">con maligna pietà dalle opulente</l>
     <l n="74">peccatrici, che menano a trionfo</l>
     <l n="75">la tolleranza del codardo sposo. </l>
     <l n="76">E se qualche pudica anima ai casi</l>
     <l n="77">sospirò miserata, ebbe il dileggio; </l>
     <l n="78">e fin si diede a quel gentil compianto, </l>
     <l n="79">con demente rigor, la scellerata</l>
     <l n="80">nominanza di colpa. </l>
     <l n="81">Ed or che il nappo</l>
     <l n="82">ella finì sino alla feccia, il mondo, </l>
     <l n="83">pietoso o stanco, l'obliò! </l>
     <l n="84">Che importa, </l>
     <l n="85">se precipita un'alma, e senza madre</l>
     <l n="86">gemon due figli, e pesa il vitupèro</l>
     <l n="87">dove rise la gioia? Ordine è questo</l>
     <l n="88">di natura e dei fati! </l>
     <l n="89">Or esce appena</l>
     <l n="90">qualche rea celia, a ricordar la nuova</l>
     <l n="91">ospite di Leoni. </l>
     <l n="92">Egli da canto</l>
     <l n="93">caramente le siede: </l>
     <l n="94">— Alza la fronte, </l>
     <l n="95">ti consola, amor mio! Su quel feroce</l>
     <l n="96">si scagliarono tutti. E se anco l'ira</l>
     <l n="97">ti ferisse de' tristi, io la divido</l>
     <l n="98">con te, dolce amor mio! Tu la mia vita, </l>
     <l n="99">tu la mia gioia; tu di me possiedi</l>
     <l n="100">il giocondo avvenir. Come esser puote</l>
     <l n="101">se non giocondo?... Che ci cal di questa</l>
     <l n="102">così ampia terra? Anco in angusto asilo</l>
     <l n="103">Amor compone il paradiso!... Io tanto</l>
     <l n="104">t'amerò e tanto, che potrai, lo spero, </l>
     <l n="105">dimenticare il doloroso sogno</l>
     <l n="106">del tuo passato! </l>
     <l n="107">— Oh! mio Leoni... </l>
     <l n="108">— Arresta. </l>
     <l n="109">Non turbarti, non piangere! E se d'uopo</l>
     <l n="110">n'hai veramente, non badarmi; e piega</l>
     <l n="111">qui la tua testa, poveretta, e piangi! </l>
     <l n="112">Merto ben io che mi trafigga il dardo</l>
     <l n="113">de' tuoi dolori! —</l>
     <l n="114">Edmenegarda il capo</l>
     <l n="115">riscosse alquanto, e con più lunga stretta</l>
     <l n="116">serrò Leoni tra le braccia: </l>
     <l n="117">— Amico! </l>
     <l n="118">Vedi se i giorni del patir son giunti! </l>
     <l n="119">Io tel diceva!... Ma tu sempre meco</l>
     <l n="120">resterai, non è ver?... Tu questa mia</l>
     <l n="121">misera vita non vorrai coperta</l>
     <l n="122">di più dure vergogne. Io farò forza</l>
     <l n="123">per obliar, per non ti dar mai segno</l>
     <l n="124">che ti contristi. Ma, se tu mi vedi</l>
     <l n="125">sospirar qualche volta, oh! non dolerti, </l>
     <l n="126">te ne prego a man giunte... Io già non penso</l>
     <l n="127">che a' miei poveri figli! </l>
     <l n="128">— Angelo amato! </l>
     <l n="129">perché dirmi così? Pria che una sola</l>
     <l n="130">lieve pena costarti, io mille volte</l>
     <l n="131">vorrei morir! Ma tu... mi amerai sempre? </l>
     <l n="132">— Sin che il cor batterà. Deh così presto</l>
     <l n="133">questa febbre mortal non mi consumi! </l>
     <l n="134">— Sei ben crudele, Edmenegarda! </l>
     <l n="135">— Oh ridi, </l>
     <l n="136">Leoni mio. Ma... così piena ho l'alma</l>
     <l n="137">di tanti sogni! Ed un di loro è bello; </l>
     <l n="138">e mi par che s'avveri; e già lo sento</l>
     <l n="139">nell'esser teco! </l>
     <l n="140">— E lo sarai, diletta</l>
     <l n="141">compagna mia, nei dì dell'allegrezza, </l>
     <l n="142">lo sarai nel dolor!... </l>
     <l n="143">— Taci! Assopite</l>
     <l n="144">reminiscenze tu nel cor mi dèsti. </l>
     <l n="145">Non sono ancor molto lontani i tempi, </l>
     <l n="146">ch'ei così mi parlava!... </l>
     <l n="147">— Or via, se m'ami, </l>
     <l n="148">tu dèi lo spirto allontanar da queste</l>
     <l n="149">sconsolate memorie. Odi la brezza</l>
     <l n="150">che via pei flutti vagolando spira? </l>
     <l n="151">Vieni a goderla. </l>
     <l n="152">— Il tuo voler m'è caro, </l>
     <l n="153">caro più d'ogni ben che un dì mi avesse</l>
     <l n="154">potuto dar la terra! —</l>
     <l n="155">E lungamente</l>
     <l n="156">favellaron coi baci, entro la bruna</l>
     <l n="157">lor navicella errando. </l>
     <l n="158">In quella sera</l>
     <l n="159">fu giocondo spettacolo a vedersi</l>
     <l n="160">agili gondolette, una sull'altra</l>
     <l n="161">scivolanti alla corsa, e un muover chiuso, </l>
     <l n="162">come di campo, e un dar vario ne' remi, </l>
     <l n="163">e un urtar nelle prue con meditata</l>
     <l n="164">frode leggiadra, e poi tutte svagarsi, </l>
     <l n="165">come nere isolette, in seno all'acque, </l>
     <l n="166">e seguitarle de' nocchieri il canto. </l>
     <l n="167">Ma in quella gaia compagnia la loro</l>
     <l n="168">gondoletta non venne. E tu la miri</l>
     <l n="169">colaggiù, solitaria, in lontananza, </l>
     <l n="170">abbandonarsi alla balìa del vento, </l>
     <l n="171">come sviato pellegrin che pianga</l>
     <l n="172">per lo deserto. </l>
     <l n="173">In quelle cento prore</l>
     <l n="174">l'aperta gioia sfolgorò. Qui siede</l>
     <l n="175">il dolore e l'amor, fiori di tempra</l>
     <l n="176">passionata e gentil, che cercan sempre</l>
     <l n="177">gioie romite. </l>
     <l n="178">E quando quella turba</l>
     <l n="179">di navicelle, dai percossi flutti, </l>
     <l n="180">una ad una, scomparvero, a misura</l>
     <l n="181">che il ciel più sempre si vestìa di stelle, </l>
     <l n="182">quel remoto battel venne alla riva. </l>
     <l n="183">I languidi occhi Edmenegarda spinse</l>
     <l n="184">dietro la folla che, dai curvi ponti</l>
     <l n="185">diradata calando, iva in dileguo. </l>
     <l n="186">E sgombero di genti era già il lido... </l>
     <l n="187">se togli un uom, che si tenea per mano</l>
     <l n="188">due fanciulletti, con le fronti chine</l>
     <l n="189">e vestiti a gramaglia. </l>
     <l n="190">Ahi, che parola</l>
     <l n="191">di tremendi dolori indossar lutto</l>
     <l n="192">di persona vivente! </l>
     <l n="193">Ella conobbe</l>
     <l n="194">l'anime offese, e serpeggiar la morte</l>
     <l n="195">sentì nel cor; ma si contenne. E, volti</l>
     <l n="196">gli occhi sul mare, al suo tacito amico: </l>
     <l n="197">— Come è bello — dicea — questo lucente</l>
     <l n="198">solco, che sotto all'agitar dei remi, </l>
     <l n="199">qual per magica verga, esce dall'acque! —</l>
     <l n="200">Così volâro i tempi. E le congiunte</l>
     <l n="201">anime solitarie, come due</l>
     <l n="202">rondini amanti che fuggîr dal falco, </l>
     <l n="203">guardavano il lor nido, allontanate</l>
     <l n="204">dalla guerra del mondo. </l>
     <l n="205">Edmenegarda, </l>
     <l n="206">dopo lagrime lunghe, e procellose</l>
     <l n="207">preci, e torbide gioie, e rivocati</l>
     <l n="208">proponimenti, e divorar con fiero</l>
     <l n="209">sforzo quell'onda di martìri, e pace</l>
     <l n="210">dimandar dalla morte, e sul futuro</l>
     <l n="211">spinger ratto la mente e poi ritrarla</l>
     <l n="212">impaurita, e desiar che tutte</l>
     <l n="213">precipitasser le create cose, </l>
     <l n="214">e due spiriti soli issero erranti</l>
     <l n="215">sulle vaste ruine... alfin quetossi</l>
     <l n="216">la desolata e stanca in quel fallace</l>
     <l n="217">sonno d'amore. </l>
     <l n="218">O Amor! come trasmodi</l>
     <l n="219">nostra natura, e dentro v'intenèbri</l>
     <l n="220">la scintilla di Dio. </l>
     <l n="221">Velo d'inganni</l>
     <l n="222">tesse prima il rimorso; e il cor s'avvede, </l>
     <l n="223">ma, pago d'ingannarsi, il cor non bada; </l>
     <l n="224">o, se vi bada, di badarvi ha sdegno; </l>
     <l n="225">e, poco a poco, il misero costume</l>
     <l n="226">rende l'inganno a verità simìle. </l>
     <l n="227">Come fu? Come avvenne?... Indarno il chiedi. </l>
     <l n="228">Stanco s'addorme il bambinel tra i fiori, </l>
     <l n="229">e si risveglia col velen nell'ossa. </l>
     <l n="230">E così fu di lei, buona già tanto! </l>
     <l n="231">Credette pria; poi dubitò; poi disse: </l>
     <l n="232">— Non è ver, non è ver! Qual fede io ruppi? </l>
     <l n="233">Su quale altare io la giurai? Qual Dio</l>
     <l n="234">presiedette al mio giuro? Esser non puote</l>
     <l n="235">che un monarca sì grande oda ogni vano</l>
     <l n="236">bisbigliar de' mortali. Un re sì giusto</l>
     <l n="237">esser non può che a servitù condanni</l>
     <l n="238">questo fuoco d'amor, che da lui parte</l>
     <l n="239">libero tanto, ed è movenza e luce</l>
     <l n="240">del suo creato! L'avvenir?... Chi 'l vede? </l>
     <l n="241">Chi può giurar sull'avvenir? Chi giura</l>
     <l n="242">s'ei domani vivrà? se questo sole</l>
     <l n="243">splenderà sulla terra? Ama la tigre</l>
     <l n="244">il suo compagno; ma, se amor la volge</l>
     <l n="245">naturalmente ad altre gioie, è stolto</l>
     <l n="246">chi ne la incolpa. E l'uom misero ardisce</l>
     <l n="247">emendar la natura? Ama il selvaggio</l>
     <l n="248">la donna sua; ma talamo è la rupe, </l>
     <l n="249">talamo il lido ai non vietati amplessi, </l>
     <l n="250">che fan forte l'amore. E senza lacci</l>
     <l n="251">sono i turbini e l'onde. E chi le doma</l>
     <l n="252">starà sempre in catene?... Oh è ben scaduta</l>
     <l n="253">questa di belve incivilita plebe! —</l>
     <l n="254">Lette in infauste pagine, e dai labbri</l>
     <l n="255">del suo Leoni mille volte udite, </l>
     <l n="256">tai cose ed altre a sé dicea la donna. </l>
     <l n="257">Non qual chi pensa in sicurezza il vero, </l>
     <l n="258">ma qual chi tenta, con la mente ardita, </l>
     <l n="259">suadere al cor che ogni paura è tolta. </l>
     <l n="260">E non sapea che quell'incerto moto, </l>
     <l n="261">quel senso vago, quella nube arcana, </l>
     <l n="262">che le errava sull'alma, era il più grande</l>
     <l n="263">de' mortali spaventi, era l'occulto</l>
     <l n="264">sentimento di Dio. </l>
     <l n="265">Fu di Leoni</l>
     <l n="266">così cortese, dilicato, intenso, </l>
     <l n="267">previdente l'amor, che al caro volto</l>
     <l n="268">rifioriron le rose e un novo raggio</l>
     <l n="269">vesti gli occhi diletti, e le rivenne</l>
     <l n="270">desiderio dei fior. </l>
     <l n="271">Furono in breve</l>
     <l n="272">quelle stanze un profumo, una celeste</l>
     <l n="273">musica di colori, un inusato</l>
     <l n="274">tesor di pompe. E qua serici drappi</l>
     <l n="275">e lucenti ottomane, e sulla terra</l>
     <l n="276">morbide pelli a render muto il passo; </l>
     <l n="277">e sulle mura le dipinte imprese</l>
     <l n="278">di dame e cavalieri, e di Gulnara</l>
     <l n="279">sulle ginocchia del corsaro il pianto, </l>
     <l n="280">e il bel crociato che in un roseo nembo</l>
     <l n="281">all'amoroso susurrar dei rivi</l>
     <l n="282">bacia i grandi e lascivi occhi d'Armida; </l>
     <l n="283">e pendule dall'alto a mezzaluna</l>
     <l n="284">lampade vaghe a illuminar le mense, </l>
     <l n="285">e argentei vasi, e d'alabastro e d'oro</l>
     <l n="286">splendide conche, e bei volumi e fiori</l>
     <l n="287">sparsi, confusi, ondoleggianti... e un molle</l>
     <l n="288">aere indistinto, una fragranza intorno, </l>
     <l n="289">un'armonia da rinnovar l'Eliso. </l>
     <l n="290">Fra tanti vaghi e graziosi aspetti</l>
     <l n="291">ella felice si credea. Ma sempre</l>
     <l n="292">quella nube fuggevole, quel moto</l>
     <l n="293">misterioso, che la fea, per forza, </l>
     <l n="294">tornar crucciata sui passati tempi. </l>
     <l n="295">Indi l'acre piacer dell'adornarsi</l>
     <l n="296">le riassalse il cor. </l>
     <l n="297">Donna, per quanto</l>
     <l n="298">scaduta sia dalla sua bella altezza, </l>
     <l n="299">anco nell'onda di cocenti affetti, </l>
     <l n="300">serba sempre un amor per la sua veste. </l>
     <l n="301">Fors'è quel senso di pudico orgoglio, </l>
     <l n="302">che le insegna onorar la più gentile</l>
     <l n="303">delle create cose. </l>
     <l n="304">Il desir novo</l>
     <l n="305">indovinò Leoni; e benedette</l>
     <l n="306">fûr le ricchezze dal felice amante. </l>
     <l n="307">E ondosi drappi e gonne agili e bianche, </l>
     <l n="308">come piuma di cigno, e argentei veli</l>
     <l n="309">e malinesi e batavi trapunti, </l>
     <l n="310">e lane arabe e perse, e nastri e gemme, </l>
     <l n="311">a ornar le trecce d'ebano e i nitenti</l>
     <l n="312">omeri e il collo e le nudate braccia, </l>
     <l n="313">tutto, qual per incanto, a sé davanti</l>
     <l n="314">vide la bella fata; e il cor di donna</l>
     <l n="315">con precipiti palpiti battea. </l>
     <l n="316">Ma non molto durò; ché come piombo</l>
     <l n="317">le pesâr quelle vesti, e interrogarne</l>
     <l n="318">il perché non ardiva. </l>
     <l n="319">Una rancura</l>
     <l n="320">vigile sempre nel profondo petto</l>
     <l n="321">la tormentava, la scotea dall'ebro</l>
     <l n="322">assopimento, le dicea: </l>
     <l n="323">— Tu dormi, </l>
     <l n="324">ma teco io sono! —</l>
     <l n="325">Edmenegarda fece</l>
     <l n="326">per non udir quell'importuno grido. </l>
     <l n="327">Ma, qual punta di dardo in piaga viva, </l>
     <l n="328">ei riveniva. </l>
     <l n="329">Disperata pianse, </l>
     <l n="330">meditò, corrucciossi, e forza a forza</l>
     <l n="331">apertamente oppose. </l>
     <l n="332">— Hai ben ragione, </l>
     <l n="333">Leoni mio. Noiosa è questa vita</l>
     <l n="334">di servitù, chiusi dall'onde. Io stessa, </l>
     <l n="335">che vivrei teco ne' deserti, or sento</l>
     <l n="336">che dritto n'hai, se la disami. Eguali</l>
     <l n="337">qui gli strepiti, sempre egual la pace; </l>
     <l n="338">gondole eterne e gondolieri e ciance. </l>
     <l n="339">Mai quell'ampio e vibrato aere, quel sole</l>
     <l n="340">che non si franga dalle pietre in fiamma! </l>
     <l n="341">Mai quel vario veder, quell'agitato</l>
     <l n="342">scalpitìo de' cavalli e quel de' campi</l>
     <l n="343">dolce tumulto: mai quelle segrete</l>
     <l n="344">melodie che fa l'ôra intra le fronde; </l>
     <l n="345">né un fil d'erba, né un fior, né una dolce ombra</l>
     <l n="346">che queti il cuore! E non poter da un cocchio</l>
     <l n="347">splender coll'uom che s'ama, o sulla sponda</l>
     <l n="348">seder d'un rivo e udir per la pianura</l>
     <l n="349">limpidi canti, e nella folta siepe</l>
     <l n="350">il rosignol che piange!... In mezzo all'acque</l>
     <l n="351">morrebbe certo l'amator gentile! </l>
     <l n="352">Oh la terra! la terra! Ai primi padri</l>
     <l n="353">già non fûr le pesanti onde marine</l>
     <l n="354">prima stanza d'amore! </l>
     <l n="355">— E non tel dissi, </l>
     <l n="356">Edmenegarda mia, che ti verrebbe</l>
     <l n="357">questo vivere a noia? Esserti caro</l>
     <l n="358">quel che a me spiace? Hai detto ben. La terra, </l>
     <l n="359">la terra è stanza dell'amor; non questa</l>
     <l n="360">prigion dell'onde. Cresce, nel sonante</l>
     <l n="361">tumultuar, la vita. A questo pigro</l>
     <l n="362">nido di pesci abbandoniam le stolte</l>
     <l n="363">anime di costor. La noncuranza</l>
     <l n="364">con lo spregio si paghi. Edmenegarda, </l>
     <l n="365">alla terra, alla terra! </l>
     <l n="366">— O mio Leoni, </l>
     <l n="367">mi batte il cor di questa ebbrezza! </l>
     <l n="368">Han d'uopo</l>
     <l n="369">quei due miseri ormai del tempestoso</l>
     <l n="370">romoreggiar del mondo! </l>
     <l n="371">E un agil cocchio, </l>
     <l n="372">tratto in balìa di palafreni ardenti, </l>
     <l n="373">per le città, tra il sonito e la polve, </l>
     <l n="374">già li rapisce; e invidiata splende</l>
     <l n="375">la bellissima donna. E or le vetuste</l>
     <l n="376">vie d'Antenore varca; e tu la miri</l>
     <l n="377">seder superba e sfolgorante in quelle</l>
     <l n="378">marmoree maraviglie, onde ai futuri</l>
     <l n="379">inclito andrà del mio Iapelli il nome. </l>
     <l n="380">Or sui berici colli, in mezzo a tanta</l>
     <l n="381">allegrezza di verde, alle rugiade</l>
     <l n="382">mescon dell'alba i solitari amplessi; </l>
     <l n="383">or volano al beato Adige in riva, </l>
     <l n="384">e tra i penduli salci, ove s'estinse</l>
     <l n="385">l'armonia di Catullo, un molle accordo</l>
     <l n="386">par che ai lor baci tuttavia risponda. </l>
     <l n="387">Poi dei piani lombardi e delle valli</l>
     <l n="388">cercarono il sereno aere, e la ricca</l>
     <l n="389">popolosa città. </l>
     <l n="390">Ma il gelsomino</l>
     <l n="391">sotto i vampi del sol, senza una fresca</l>
     <l n="392">ala di vento che lo irrori, a terra</l>
     <l n="393">debbe un giorno languir! </l>
     <l n="394">Sai tu le gioie</l>
     <l n="395">amare e forti della bella figlia</l>
     <l n="396">del Caramano, nei dipinti arémi? </l>
     <l n="397">Oggi il fervido sir preme sul petto: </l>
     <l n="398">pensieroso diman vede il monarca, </l>
     <l n="399">e sente il peso delle sue catene. </l>
     <l n="400">Un dì, regno sull'alma. Indi è procella</l>
     <l n="401">di tetro amor, di voluttà, di sdegno, </l>
     <l n="402">di fastidio, d'oblio, di rinascenti</l>
     <l n="403">gioie, con vano ritornar sui tempi</l>
     <l n="404">che più non sono. </l>
     <l n="405">Di Leoni è fatto</l>
     <l n="406">nebbioso il cor. Qualche benigno accento, </l>
     <l n="407">qualche cura gentil, qualche soave</l>
     <l n="408">sorriso vi splendea, come una queta</l>
     <l n="409">ma fuggitiva luce. Il resto è lampo, </l>
     <l n="410">che vien coll'oragano a illuminarne</l>
     <l n="411">gli schianti e la ruina. </l>
     <l n="412">O Edmenegarda, </l>
     <l n="413">che cor fu il tuo, quell'amator sì umano</l>
     <l n="414">e caldo e mansueto or lo veggendo</l>
     <l n="415">così diverso! </l>
     <l n="416">Gli favella? È un dono</l>
     <l n="417">inaspettato, s'ei la man le stringe, </l>
     <l n="418">o sorridendo le ricambia il detto. </l>
     <l n="419">Gli si pone d'appresso? Ei sfoglia un libro</l>
     <l n="420">sbadatamente e legge. Osa mostrargli</l>
     <l n="421">qualche rancor? S'infuria, e le fa pieni</l>
     <l n="422">gli occhi di pianto. Allor, come accorato, </l>
     <l n="423">la vien baciando; e un vivo sol repente</l>
     <l n="424">le si spande nel volto, e muta in perle</l>
     <l n="425">quelle rugiade del dolor. </l>
     <l n="426">Ma il crudo</l>
     <l n="427">velen della memoria ogni conforto</l>
     <l n="428">d'amarezza le tinge; e più non sente</l>
     <l n="429">Edmenegarda, come pria, quei caldi</l>
     <l n="430">impeti passionati, e l'indiviso</l>
     <l n="431">nuvol dell'alma le si fa più tetro. </l>
     <l n="432">Aridi i fior, l'aria pesante, ingrato, </l>
     <l n="433">dispettoso il tumulto, aspra la vista</l>
     <l n="434">delle cose e dell'uom, torbidi i giorni, </l>
     <l n="435">trangosciate le notti... e il suo compagno</l>
     <l n="436">non curarsi e tacer! Questa è la spina</l>
     <l n="437">più sanguinosa. </l>
     <l n="438">Il fuorviato tralcio</l>
     <l n="439">trova un olmo, e s'appoggia. Ahi! se quell'olmo</l>
     <l n="440">stanco sarà di sostenerlo! — Oh Arrigo! </l>
     <l n="441">Oh miei poveri figli! Oh mia perduta</l>
     <l n="442">casa! Oh speranze della vita infrante! —</l>
     <l n="443">E profondo gemea. Ma nella voce</l>
     <l n="444">del suo Leoni un refrigerio ancora</l>
     <l n="445">sapea trovar. </l>
     <l n="446">Necessità od affetto, </l>
     <l n="447">gli era avvinta, e bastava. Anzi, in quell'alma</l>
     <l n="448">necessità ed affetto, onta e rimorso, </l>
     <l n="449">pentimento e peccato era una cosa. </l>
     <l n="450">— Ahi, son fiere amarezze! Ecco il fedele</l>
     <l n="451">prometter suo! sola mi lascia. E quando</l>
     <l n="452">alta è la notte, io pallido mel veggio</l>
     <l n="453">comparir, non so donde. E fa risposta</l>
     <l n="454">alle parole mie con disdegnosi</l>
     <l n="455">gesti, o muti sospiri, o violento</l>
     <l n="456">suon di dolcezza... e d'ingannarmi ei crede. </l>
     <l n="457">Mio Dio, quanto mutato! Oh s'io sapessi</l>
     <l n="458">quel ch'ei cela nel cor! Gli tedian forse</l>
     <l n="459">queste rive del Garda? o ch'io gli costo</l>
     <l n="460">qualche grave pensier? —</l>
     <l n="461">Sì fatte cose</l>
     <l n="462">tra sé volgendo, abbandonò le stanze: </l>
     <l n="463">nel giardin si recò. </l>
     <l n="464">Pallidamente</l>
     <l n="465">in grembo alle argentate acque del lago</l>
     <l n="466">lucea la luna. Era diffuso il cielo. </l>
     <l n="467">Placida l'ôra si movea tra i rami; </l>
     <l n="468">e d'un novo color, sotto le stelle, </l>
     <l n="469">si vestivano i fiori. Entro un cespuglio</l>
     <l n="470">la gentil capinera innamorata</l>
     <l n="471">modulava le sue dolci canzoni. </l>
     <l n="472">Or sì or no, tra il folto delle piante, </l>
     <l n="473">qualche lucciola intorno iva raggiando. </l>
     <l n="474">E vivo e terso, come argentea zona, </l>
     <l n="475">mettendo un soffio di sottil frescura, </l>
     <l n="476">luccicava tra l'erbe un fiumicello. </l>
     <l n="477">E, a compir quella pace, il caro e mesto</l>
     <l n="478">suon della sera si spandea dagli alti</l>
     <l n="479">campanili del Sirmio; e in una sola</l>
     <l n="480">armonia fervorosa, a mille a mille, </l>
     <l n="481">salîr limpide voci; e cielo e terra</l>
     <l n="482">pareano intesi a quel sublime accento: </l>
     <l n="483">— Santa Madre di Dio, prega per noi! —</l>
     <l n="484">Sola, non vista, in un segreto calle</l>
     <l n="485">di quel giardino, la colpevol donna, </l>
     <l n="486">compreso il cor d'un sùbito ribrezzo, </l>
     <l n="487">incurvò le ginocchia, e, giunte in croce</l>
     <l n="488">le ceree mani, sovra cui profuse</l>
     <l n="489">giù cadevan le lagrime del volto, </l>
     <l n="490">lungamente pregò. </l>
     <l n="491">Furon parole</l>
     <l n="492">rotte, confuse, inebriate, amare; </l>
     <l n="493">furon moti e singulti. </l>
     <l n="494">Alfin la prece</l>
     <l n="495">le uscì lucida e calda. Era pei figli</l>
     <l n="496">e insegnata dal core. </l>
     <l n="497">— O santa Madre</l>
     <l n="498">dei dolorosi, non a me guardate, </l>
     <l n="499">non a me, così rea! Ma i tribolati, </l>
     <l n="500">ma gli innocenti, gli orfani son vostri! </l>
     <l n="501">Per le piaghe di Lui, che vi amò tanto, </l>
     <l n="502">proteggeteli sempre. E se una volta</l>
     <l n="503">sapran di me, che li lasciai nel mondo</l>
     <l n="504">sì crudelmente, oh! fateli benigni</l>
     <l n="505">a questa loro traviata e trista, </l>
     <l n="506">che aspetta pace dalla morte. —</l>
     <l n="507">E china</l>
     <l n="508">ad un salcio la fronte e sotto i raggi</l>
     <l n="509">mesti del ciel, pareva un decaduto</l>
     <l n="510">spirito che pensasse al paradiso, </l>
     <l n="511">quando più pesa la crudel memoria</l>
     <l n="512">del commesso peccato. </l>
     <l n="513">Un'orma suona... </l>
     <l n="514">si disperde... s'approssima... s'aggira</l>
     <l n="515">pei torti calli... si raccosta... È lui. </l>
     <l n="516">— Ma che fate voi là, stesa sull'erbe</l>
     <l n="517">umide della notte? Or via, sorgete. </l>
     <l n="518">Quel non è loco da pregar. Dimani</l>
     <l n="519">torneremo a Venezia. Avrete cento</l>
     <l n="520">e mille chiese eternamente aperte, </l>
     <l n="521">per stancar questo Dio. </l>
     <l n="522">— Taci, Leoni. </l>
     <l n="523">Ma che ti feci io mai? Forse gioisci</l>
     <l n="524">di vedermi tremar? Dillo una volta: </l>
     <l n="525">che ti turba così? </l>
     <l n="526">— Nulla. —</l>
     <l n="527">Da un cespo</l>
     <l n="528">ella colse due gigli, ed un lo pose</l>
     <l n="529">con umil vezzo al suo Leoni in petto. </l>
     <l n="530">Ma quei senza badar, foglia per foglia, </l>
     <l n="531">lo stracciò con le labbra, e il nudo stelo</l>
     <l n="532">lasciò cadersi, sospirando. Anch'essa, </l>
     <l n="533">a quella vista, il suo bel fior distrusse, </l>
     <l n="534">con riboccante d'amarezza il seno, </l>
     <l n="535">e nessun più parlò. </l>
     <l n="536">Che lungo sogno</l>
     <l n="537">quella notte la assalse! </l>
     <l n="538">In pria, da lunge, </l>
     <l n="539">come in vaghi ricordi, una dimora</l>
     <l n="540">nota le apparve, e due giovani amanti</l>
     <l n="541">e due vispi fanciulli avvicendarsi</l>
     <l n="542">baci e carezze di celeste affetto. </l>
     <l n="543">Indi una barca, uno smaniglio infranto. </l>
     <l n="544">E colpevoli fremiti e fulminee</l>
     <l n="545">voci dai labbri d'un fantasma uscite. </l>
     <l n="546">Poi mutò quella scena. E patimenti</l>
     <l n="547">lunghi intravide, e care cortesie, </l>
     <l n="548">e ritorni alla vita, e ricambiati</l>
     <l n="549">baci d'amor; ma tra quei baci un ghigno, </l>
     <l n="550">che le scagliava senza posa il mondo. </l>
     <l n="551">E ancor novi fantasmi. E il fragoroso</l>
     <l n="552">suonar d'un cocchio; e nell'obliqua fuga</l>
     <l n="553">città, ville, castella e colli e monti</l>
     <l n="554">e pianure e torrenti. Alto un tripudio</l>
     <l n="555">di cacce e prandi; libera una pompa</l>
     <l n="556">alle danze, alle corse; e in quella vita, </l>
     <l n="557">che parea venturosa, il verme arcano</l>
     <l n="558">a corroderla sempre. Uno spavento</l>
     <l n="559">fea trabalzar sulle agitate piume</l>
     <l n="560">la sognatrice; ma durava il sogno, </l>
     <l n="561">che del futuro le squarciò il velame. </l>
     <l n="562">E sotto al raggio d'un fanal notturno, </l>
     <l n="563">cinto di bari, in una cava oscura, </l>
     <l n="564">scoperse un uomo (e le parea Leoni) </l>
     <l n="565">gittar convulso l'ultima moneta</l>
     <l n="566">sopra una carta; e stringere le pugna, </l>
     <l n="567">bianco dall'ira; e bestemmiar la sorte</l>
     <l n="568">e giurar contro Dio. </l>
     <l n="569">Mise ella un grido, </l>
     <l n="570">ma non seppe destarsi. E quella stanza</l>
     <l n="571">maledetta fuggìa. Ma un'ampia landa</l>
     <l n="572">le si pose davanti; e misurarla</l>
     <l n="573">vedea quell'uomo a giganteschi passi, </l>
     <l n="574">e lunge lunge, oltre i morenti lembi, </l>
     <l n="575">onde si distendeano, onde ed altre onde, </l>
     <l n="576">senza riposo. E una raminga prora, </l>
     <l n="577">come penna di corvo entro alle nebbie, </l>
     <l n="578">in quelle vaporose indefinite</l>
     <l n="579">lontananze del mar si disperdea. </l>
     <l n="580">Trambasciata, sudante, ella si scosse. </l>
     <l n="581">Aperse gli occhi, le rivenne il senso; </l>
     <l n="582">sul cor tremante delle viste cose</l>
     <l n="583">ne passaron mill'altre; un gel la strinse; </l>
     <l n="584">e disperatamente, tra le coltri</l>
     <l n="585">chiusa la testa, più pensier non ebbe. </l>
     <l n="586">Taciti e soli, sul venir dell'alba</l>
     <l n="587">mosser dai campi alle natie lagune. </l>
     <l n="588">Rifecer quelle vie senza parola; </l>
     <l n="589">risolcaron quell'acque. </l>
     <l n="590">Egual rimasta</l>
     <l n="591">era la terra. Eguale il mar. Partiti</l>
     <l n="592">eran col riso dell'april; col riso</l>
     <l n="593">dell'april ritornavano. Ma il core? </l>
     <l n="594">Ah! sui campi del core, a disertarli, </l>
     <l n="595">era passato il vento della morte. </l>
     <l n="596">Quel riveder, risalutar gli alberghi</l>
     <l n="597">consci di tante voluttà segrete</l>
     <l n="598">ben fu com'aura, che vagasse intorno, </l>
     <l n="599">cercando i fiori dell'eliso antico. </l>
     <l n="600">Ma non trovò che nude alighe e pruni, </l>
     <l n="601">e dileguò, gemendo. </l>
     <l n="602">Alfin dei tempi</l>
     <l n="603">destinati da Dio l'ora è suonata. </l>
     <l n="604">Leoni ha risoluto. Aspre le pugne, </l>
     <l n="605">fieri i tumulti, amaramente mista</l>
     <l n="606">la vergogna al dolor, morto il passato, </l>
     <l n="607">l'avvenir senza speme, e messi in fondo</l>
     <l n="608">il nome e la fortuna, ha risoluto. </l>
     <l n="609">Strascinerà vituperato i giorni</l>
     <l n="610">sotto altro ciel. </l>
     <l n="611">Più volte quel codardo</l>
     <l n="612">meditò di morir. Ma amor lo vinse</l>
     <l n="613">della misera creta ond'era cinto, </l>
     <l n="614">non terror del misfatto, e ruppe il ferro. </l>
     <l n="615">Non fugge infamia. Dell'infamia il nome</l>
     <l n="616">sol può mutar. </l>
     <l n="617">— La stolta ira del mondo</l>
     <l n="618">mi percota. Che importa? Non è campo</l>
     <l n="619">tra noi per misurarci. Ahi, la perduta</l>
     <l n="620">giovinezza del cor! Questa è la spada</l>
     <l n="621">che ferisce profondo. E i lieti giorni</l>
     <l n="622">non potran più rinascere... Ed io solo</l>
     <l n="623">fui, che li uccisi! Ed altre vite, ed altri</l>
     <l n="624">estinti amori; e lacerato il nodo</l>
     <l n="625">d'anime mansuete; e la materna</l>
     <l n="626">felicità d'un angelo!... Ah, la morte, </l>
     <l n="627">ch'io non so darmi, sarìa pur pietosa, </l>
     <l n="628">se mi venisse a liberar da queste</l>
     <l n="629">dure battaglie! Ancor quest'oggi il pane.... </l>
     <l n="630">ancor quest'oggi. E poi?... No, no. Sull'onde</l>
     <l n="631">getterò la mia vita. Io più non voglio</l>
     <l n="632">ascoltar quella voce. È orrenda cosa</l>
     <l n="633">ascoltar la sua voce! Oh le tempeste</l>
     <l n="634">inghiottir mi potessero! L'Eterno</l>
     <l n="635">benedirei. Leoni! anco un istante, </l>
     <l n="636">e poi... lunge per sempre. —</l>
     <l n="637">Era soletta</l>
     <l n="638">su un veron del palagio Edmenegarda</l>
     <l n="639">co' suoi mille pensier, torbidi, incerti, </l>
     <l n="640">rapidi, intensi, paventosi, amari; </l>
     <l n="641">e tra quelli, un occulto, un ostinato</l>
     <l n="642">presentimento, ma di tal sventura, </l>
     <l n="643">che nome non avea nella sua mente, </l>
     <l n="644">e già stavale in cor. </l>
     <l n="645">— Dio degli afflitti! </l>
     <l n="646">non sia ver, non sia ver! —</l>
     <l n="647">Morta la luce</l>
     <l n="648">era d'intorno. Ribattevan l'ore</l>
     <l n="649">dalle squille notturne. Ella un acuto</l>
     <l n="650">strido mandò; ché un rumor lieve intese, </l>
     <l n="651">e lieve un bacio le sfiorò le chiome. </l>
     <l n="652">Vede un'ombra; poi nulla. Intorno getta</l>
     <l n="653">gli occhi smarriti; nulla. A fievol voce</l>
     <l n="654">chiama Leoni; ma nessun risponde. </l>
     <l n="655">Era sogno?... Nol sa. Vero?... Ella sente</l>
     <l n="656">sul capo ancora il gel di quelle labbra</l>
     <l n="657">che la baciâro. In sé tutta si stringe</l>
     <l n="658">impaurita; un orrido deserto</l>
     <l n="659">par che la cinga, e il cor le si discioglie, </l>
     <l n="660">a groppo a groppo, in un dirotto pianto. </l>
     <l n="661">Quante cose in quel punto ella si disse! </l>
     <l n="662">quante più ne pensò! Non è linguaggio, </l>
     <l n="663">non è forma o color che le dipinga. </l>
     <l n="664">S'incrociano, si sciolgono, van ratte, </l>
     <l n="665">rivengono più ratte entro la mente</l>
     <l n="666">disperata e confusa; e, in geli e vampe</l>
     <l n="667">tramutandosi, assalgono gli abissi</l>
     <l n="668">miserandi dell'alma, ove alfin regna</l>
     <l n="669">in solitaria e paurosa notte</l>
     <l n="670">l'insensato dolor. Fûr pochi istanti; </l>
     <l n="671">ma tremendi, ineffabili, nascosi</l>
     <l n="672">a umana idea. Traverso a quello spirto</l>
     <l n="673">errava ancora un negro insuperabile</l>
     <l n="674">turbine di memorie e di pensieri. </l>
     <l n="675">Poi languiron le forze della vita; </l>
     <l n="676">e sui guanciali in un sopor profondo</l>
     <l n="677">piombò. </l>
     <l n="678">Da quel sopor chi ne la desta? </l>
     <l n="679">chi la riscote?... Non è lui?... Lo guarda... </l>
     <l n="680">ma non è lui. Si risovvien di tutto. </l>
     <l n="681">Quegli un amico è di Leoni, e sorge: </l>
     <l n="682">— E' dov'è — grida, — ditelo! Non monta: </l>
     <l n="683">lo sapea da gran tempo. Or via: parole, </l>
     <l n="684">non sospiri; parole vi dimando! </l>
     <l n="685">Non mi fate morir! </l>
     <l n="686">— Egli vi lascia</l>
     <l n="687">per mia bocca un addio. Di perdonargli</l>
     <l n="688">i patiti dolori ei vi scongiura; </l>
     <l n="689">e così solo e povero veleggia</l>
     <l n="690">verso la Francia! —</l>
     <l n="691">La misera donna</l>
     <l n="692">soffocò un urlo; e, rassegnata, al cielo</l>
     <l n="693">alzò le mani, e non avea parole</l>
     <l n="694">altre che queste: </l>
     <l n="695">— Il meritai! Doveva</l>
     <l n="696">esser così. Sotto il giudicio vostro</l>
     <l n="697">io m'inchino, o Signor. Contro vi venni, </l>
     <l n="698">mal nata polve, e voi saliste in ira</l>
     <l n="699">e m'avete percossa... </l>
     <l n="700">Il meritai! —</l>
    </lg>
   </lg>
  </body>
 </text>
</TEI>