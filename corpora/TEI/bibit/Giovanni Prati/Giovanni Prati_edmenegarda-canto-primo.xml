<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Edmenegarda - CANTO PRIMO</title>
    <author>Giovanni Prati</author>
   </titleStmt>
   <extent>
    <measure unit="stanza">2</measure>
    <measure unit="line">324</measure>
   </extent>
   <publicationStmt>
    <publisher>UNED University</publisher>
    <idno>Giovanni Prati_edmenegarda-canto-primo</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Edmenegarda - CANTO PRIMO</title>
     <author>Giovanni Prati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Edmenegarda - CANTO PRIMO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Per le vie più deserte, in doloroso</l>
     <l n="2">abito bruno e con un vel sugli occhi</l>
     <l n="3">passa la bella Edmenegarda, e al queto</l>
     <l n="4">lume degli astri si raccoglie in una</l>
     <l n="5">romita barca e con le sue memorie</l>
     <l n="6">vaga piangendo. </l>
     <l n="7">Misero! che speri,</l>
     <l n="8">se ti percote Iddio? Non è già il mondo</l>
     <l n="9">grandemente pietoso. Egli al banchetto</l>
     <l n="10">della tua casa volentier si reca</l>
     <l n="11">e ne sparge di rose i penetrali; </l>
     <l n="12">ma se il cupo dolor veglia alla porta, </l>
     <l n="13">non aspettare il solito conviva: </l>
     <l n="14">ei non verrà! </l>
     <l n="15">La bella Edmenegarda</l>
     <l n="16">gioì superba i maritali amplessi, </l>
     <l n="17">e sulla fronte di due biondi figli</l>
     <l n="18">depose un dì senza terror le sue</l>
     <l n="19">non colpevoli labbra, e chi sa quante</l>
     <l n="20">donne quei baci invidiâr tremando! </l>
     <l n="21">Ella era lieta nel felice stato. </l>
     <l n="22">Ma il geloso Avversario d'ogni bene</l>
     <l n="23">consumò la sua gioia; e il fatal giorno</l>
     <l n="24">che si sentì la misera per l'ossa</l>
     <l n="25">serpere il novo affetto, e la battaglia</l>
     <l n="26">troppo forte le venne, a Dio si volse</l>
     <l n="27">delirando e sclamò: — La tua tremenda</l>
     <l n="28">volontà sia compiuta! — Era la canna</l>
     <l n="29">dal turbine già franta, e sotto ai morsi</l>
     <l n="30">del livido colùbro il fiorellino</l>
     <l n="31">si sperdeva alla terra. </l>
     <l n="32">Oh! sull'afflitto</l>
     <l n="33">giovine capo la terribil pietra</l>
     <l n="34">non lanciatela voi, che tante volte</l>
     <l n="35">perdonati cadeste, e nella polve, </l>
     <l n="36">così percossi dal dolor, vi parve</l>
     <l n="37">anco la gioia dei felici insulto! </l>
     <l n="38">Ricco era e bello di viril bellezza</l>
     <l n="39">lo sposo a Edmenegarda. Un incolpato</l>
     <l n="40">nome d'Anglia recava; i suoi silenzi</l>
     <l n="41">lunghi; forti gli affetti; accostumata</l>
     <l n="42">a non mutar propositi la mente, </l>
     <l n="43">s'anco gemesse la ragion del cuore. </l>
     <l n="44">A molte donne della sua contrada</l>
     <l n="45">l'altèra e disdegnosa indole piacque. </l>
     <l n="46">Ei non curò. </l>
     <l n="47">Ma nella dolce terra</l>
     <l n="48">d'Italia nostra un dì fisse gli ardenti</l>
     <l n="49">lampi degli occhi a Edmenegarda in viso. </l>
     <l n="50">Era il loco romito, il sol morente</l>
     <l n="51">e inchinevoli l'alme alla tristezza. </l>
     <l n="52">E' le piacque e fu suo. Parea tessuta</l>
     <l n="53">dal paradiso la gentil catena. </l>
     <l n="54">Ed ei l'amò di quell'amor che vince</l>
     <l n="55">ogni memoria di passata gioia, </l>
     <l n="56">ogni speranza di futuro bene! </l>
     <l n="57">tremendo amor, che, quando fugge, insolca</l>
     <l n="58">profondamente l'anima di sangue! </l>
     <l n="59">Deh, custodite, miseri! il bel sogno, </l>
     <l n="60">che sì celere passa. Ispido verno</l>
     <l n="61"> (né sarà tardi) occuperà le vostre</l>
     <l n="62">vedovili giornate, e orribilmente</l>
     <l n="63">vi farà scarni, vipera dell'alma, </l>
     <l n="64">la rimembranza. Miseri! suggete</l>
     <l n="65">l'ultima stilla del celeste nappo. </l>
     <l n="66">Chi ve la turba... impenitente spiri! </l>
    </lg>
    <lg n="2">
     <l n="67">Ben t'avvenga, o dei dogi inclita sposa, </l>
     <l n="68">lionessa terribile dei mari! </l>
     <l n="69">Eri pur ora sul tuo letto di rose</l>
     <l n="70">come un'egra gentil, cui, sotto l'ombra</l>
     <l n="71">di dolorosi salici, a rilento</l>
     <l n="72">si consumano i dì. Ma un fresco e nuovo</l>
     <l n="73">alito ancora i belli occhi morenti</l>
     <l n="74">ringiovanisce, e sulle forti chiome</l>
     <l n="75">ti splende un raggio della gloria antica. </l>
     <l n="76">Oh! tu sei veramente il più leggiadro</l>
     <l n="77">fior dell'Italia, a cui la riverente</l>
     <l n="78">malinconia dello stranier s'inchina, </l>
     <l n="79">mistico fior che in mezzo all'acque vivi! </l>
     <l n="80">Ben meritava Edmenegarda bella</l>
     <l n="81">di sorriderti appresso, e, sul materno</l>
     <l n="82">petto serrando le soavi teste</l>
     <l n="83">de' suoi fanciulli, giocondar la fiera</l>
     <l n="84">alma d'Arrigo! </l>
     <l n="85">— Oh, vedi come azzurro</l>
     <l n="86">il ciel, placide l'acque! Mi lusinga</l>
     <l n="87">un desiderio di recarmi a Lido. </l>
     <l n="88">Ci verrai tu? </l>
     <l n="89"> — Non posso.</l>
     <l n="90">— Oh che? tel vieta</l>
     <l n="91">qualche dolce ritrovo? — e sorridendo</l>
     <l n="92">gli accarezzò le chiome.</l>
     <l n="93">— Edmenegarda,</l>
     <l n="94">va' tu.</l>
     <l n="95">— Sola?</l>
     <l n="96">— Che temi? </l>
     <l n="97">— È tristo il mondo</l>
     <l n="98">ed io fragile troppo! — E ancor sorrise</l>
     <l n="99">la infortunata — E poi... da te disgiunta</l>
     <l n="100">andar m'accora. </l>
     <l n="101">— A rivederti. Il cielo</l>
     <l n="102">e il mar t'inebri di sue forti gioie; </l>
     <l n="103">poi riedi a me. Mi troverai, tel giuro, </l>
     <l n="104">sposo recente!</l>
     <l n="105">— Inver? Novo portento</l>
     <l n="106">già non sarebbe! </l>
     <l n="107">— La superba!... Addio. </l>
     <l n="108">Fatele guardia, o fanciulletti!... —</l>
     <l n="109">A questo</l>
     <l n="110">scherzoso favellar termine pose</l>
     <l n="111">un'armonia di baci. In aspettando, </l>
     <l n="112">canticchiava il nocchier sulla sua barca. </l>
     <l n="113">Arrigo strinse la diletta al core; </l>
     <l n="114">i bambini traendosi per mano, </l>
     <l n="115">Edmenegarda scese. </l>
     <l n="116">Onde del mare, </l>
     <l n="117">contrastatele il varco! Aure del cielo, </l>
     <l n="118">convertitevi in turbine! Non possa</l>
     <l n="119">la infelice, non possa! Urti piuttosto, </l>
     <l n="120">sdruccioli, cada il remator nell'acque... </l>
     <l n="121">Le muoia un bimbo!... Ma che val? Terrena</l>
     <l n="122">prece non muta i preparati eventi. </l>
     <l n="123">Ride il ciel, ridon l'acque, i due bambini</l>
     <l n="124">ridono anch'essi, il gondolier prosegue</l>
     <l n="125">la sua canzone; Edmenegarda pende</l>
     <l n="126">sul negro abisso. E son tutti d'amore</l>
     <l n="127">e son tutti di pace i suoi pensieri. </l>
     <l n="128">Dalle molli rapita ale de' venti, </l>
     <l n="129">tocca a Lido la prora. E se non fosse</l>
     <l n="130">prepotenza de' fati, un'altra volta</l>
     <l n="131">io pregherei che ti spezzasser l'onde, </l>
     <l n="132">malvagia barca, tutti tranghiottendo</l>
     <l n="133">questi innocenti, a dissipar le fila</l>
     <l n="134">dell'orrendo peccato. A te da canto</l>
     <l n="135">susurra, o donna, l'angelo caduto</l>
     <l n="136">tenebrose lusinghe; e una fatale</l>
     <l n="137">malinconia nel core insinuarsi</l>
     <l n="138">tu senti già. Meglio per te sarebbe</l>
     <l n="139">un tempestoso delirar di sensi, </l>
     <l n="140">che ti gittasse al marinaio in braccio. </l>
     <l n="141">Schifosa e breve dureria la colpa! </l>
     <l n="142">Ella prese i fanciulli e lentamente</l>
     <l n="143">venne sul lido. Nuda e desolata</l>
     <l n="144">è quella terra e di romite pietre</l>
     <l n="145">sparsa all'intorno. Non le onora un segno, </l>
     <l n="146">non le guarda una croce: eppur custodi</l>
     <l n="147">stanno colà d'una progenie estinta. </l>
     <l n="148">Eternamente le percote il vento, </l>
     <l n="149">eternamente le flagella il mare, </l>
     <l n="150">a ricordar che su quel cener pesa</l>
     <l n="151">la sentenza di Dio. Ma l'uom superbo</l>
     <l n="152">guai se calpesta quelle pietre e ride! </l>
     <l n="153">Dopo l'ora mortal non ha la creta</l>
     <l n="154">verità di giudizio; e agonizzante</l>
     <l n="155">Cristo pregò dalla sua croce a tutti</l>
     <l n="156">il perdono del Padre! </l>
     <l n="157">Inculte rose, </l>
     <l n="158">pochi e pallidi gigli erano intorno</l>
     <l n="159">a quei nudi sepolcri. </l>
     <l n="160">Oh dilicata</l>
     <l n="161">e arguta e forte cortesia di donna! </l>
     <l n="162">Edmenegarda il piè dei fanciulletti</l>
     <l n="163">rimovea da quei fior, seco pensando: </l>
     <l n="164">— I figli miei non vi torranno, o meste</l>
     <l n="165">urne, l'unica gioia, onde si mostra</l>
     <l n="166">liberale alle stanche ossa la terra! —</l>
     <l n="167">E sospirò come chi pensi al prezzo</l>
     <l n="168">d'una cara pietà nei faticosi</l>
     <l n="169">dì del dolore. </l>
     <l n="170">Un suo bimbo, seguendo</l>
     <l n="171">con trepido desio per quella costa</l>
     <l n="172">il vol d'una solinga farfalletta, </l>
     <l n="173">in una zolla incespicò. </l>
     <l n="174">Vi narro</l>
     <l n="175">comuni istorie: ma son questi i lievi</l>
     <l n="176">stami che annodan l'avvenir. </l>
     <l n="177">Sorgiunse</l>
     <l n="178">tempestiva la madre e il vispolino</l>
     <l n="179">trepidando garrì. Ma, in quelle strette</l>
     <l n="180">paurose dell'anima, non vide</l>
     <l n="181">che disciolto da' polsi un vezzo d'oro</l>
     <l n="182">nelle morbide zolle era caduto. </l>
     <l n="183">Con certo vago noncurar dipinta</l>
     <l n="184">su vi splendea l'immagine d'Arrigo, </l>
     <l n="185">bruno, superbo, dispettoso e bello. </l>
     <l n="186">Giorno e notte compagno ella si tenne</l>
     <l n="187">quel diletto ornamento; ed or tra l'erbe</l>
     <l n="188">miste d'un giglio egli smarrito giace</l>
     <l n="189">presso l'avel di giovinetta ebrea, </l>
     <l n="190">morta d'amore. Ricomposti alquanto</l>
     <l n="191">i conturbati spiriti, s'accorse</l>
     <l n="192">Edmenegarda della rea ventura, </l>
     <l n="193">e ne tremò come di lungo affetto</l>
     <l n="194">che improvviso si rompa. E il suo fanciullo</l>
     <l n="195">riguardò corrucciata. </l>
     <l n="196">— Oh tu perdesti, </l>
     <l n="197">mamma, il tuo vezzo! </l>
     <l n="198">— E tu cagion ne sei. </l>
     <l n="199">— Sì, veramente con voce di pianto</l>
     <l n="200">proruppe il bimbo. </l>
     <l n="201">— Non turbarti, o caro: </l>
     <l n="202">il troverem. Ma voi vi trastullate</l>
     <l n="203">là su quell'erbe. Cercherollo io sola. </l>
     <l n="204">Il buon Iddio già non vorrà che io peni</l>
     <l n="205">più lungamente. </l>
     <l n="206">— Spensierati al gioco</l>
     <l n="207">obliarono tutto i due bambini. </l>
     <l n="208">Edmenegarda con rotti sospiri</l>
     <l n="209">e tormentosa avidità cercava. </l>
     <l n="210">Avria gemuto ogni più scabro petto</l>
     <l n="211">a contemplar quella dolce persona</l>
     <l n="212">di qua, di là gittarsi incertamente, </l>
     <l n="213">curva, carponi, e con le mani bianche</l>
     <l n="214">frugando in mezzo all'erbe e per le spine, </l>
     <l n="215">e tra il vel delle lagrime le ardenti</l>
     <l n="216">pupille sulla terra affaticando. </l>
     <l n="217">Non lontano da lei terribilmente</l>
     <l n="218">batteva un core a rimirar quegli atti. </l>
     <l n="219">— Eccola! E indarno, indarno sempre il sogno</l>
     <l n="220">della mia vita io seguirò! Né un guardo, </l>
     <l n="221">né un sol guardo di lei questa profonda</l>
     <l n="222">febbre, che m'arde, acqueterà! Che spero? </l>
     <l n="223">Vedi iniqua fortuna! Ella ha smarrito</l>
     <l n="224">qualche sua dolce cosa, e gli affannati</l>
     <l n="225">occhi volge alla terra. Oggi soltanto</l>
     <l n="226">le son sì presso... e non mi vede! Oh sia</l>
     <l n="227">maledetta la cosa che a sé tira</l>
     <l n="228">le ostinate pupille e inganna il lungo</l>
     <l n="229">mio desiderio! Mordere le possa</l>
     <l n="230">i bei diti una serpe, onde sollevi, </l>
     <l n="231">almen gemendo, quell'amato capo! </l>
     <l n="232">Una volta, una volta ella mi veda</l>
     <l n="233">così scarnato e misero per lei! —</l>
     <l n="234">In queste voci di dolor proruppe</l>
     <l n="235">il giovine Leoni. </l>
     <l n="236">Era di casa</l>
     <l n="237">patrizia nato — Tra follie consunse</l>
     <l n="238">l'età ridente. Nelle bische, ai balli</l>
     <l n="239">splendea su tutti e beffeggiava il casto</l>
     <l n="240">sospir dei fidi o non felici amanti. </l>
     <l n="241">Ma nel viso gentil d'Edmenegarda</l>
     <l n="242">un dì scontrossi e ne tremò. Del suo</l>
     <l n="243">turbamento si rise, e non pertanto</l>
     <l n="244">anelò rivederla: e una cocente</l>
     <l n="245">torbida fiamma al fatuo cor s'accese. </l>
     <l n="246">Da quell'ora solingo egli passeggia; </l>
     <l n="247">non più lieti convegni, orgie notturne, </l>
     <l n="248">riso e feste d'amici. Arde il leggiero</l>
     <l n="249">schernitor degli affetti, arde. La cerca, </l>
     <l n="250">la perseguita ovunque, e, se per caso</l>
     <l n="251">un lampo de' suoi belli occhi rapisce, </l>
     <l n="252">gela ed avvampa di convulsa ebbrezza. </l>
     <l n="253">A lui la notte, in pria fredda e deserta, </l>
     <l n="254">or tutta è un sogno del celeste viso, </l>
     <l n="255">e il giorno un'acre voluttà superba</l>
     <l n="256">di ricomporlo nell'ardente idea. </l>
     <l n="257">E come in quell'istante ogni movenza</l>
     <l n="258">d'Edmenegarda, e le fuggenti trecce, </l>
     <l n="259">e il fluttuar degli scomposti veli</l>
     <l n="260">ei divorava! </l>
     <l n="261">— Quanta cura!... Or dunque</l>
     <l n="262">smarrito ha il paradiso? —</l>
     <l n="263">E anch'ei si pose</l>
     <l n="264">sdegnosamente a ricercar. Né appena</l>
     <l n="265">l'orme e gli occhi per caso avea sospinti</l>
     <l n="266">presso l'avel della fanciulla ebrea, </l>
     <l n="267">che sotto al gioco dell'obliqua luce</l>
     <l n="268">un lampo uscì dalle non peste zolle. </l>
     <l n="269">Il vezzo è già nella sua man. Vi scòrse</l>
     <l n="270">le sembianze d'Arrigo. A Edmenegarda</l>
     <l n="271">volò. — Guardate!... Io lo trovai!... Guardate. </l>
     <l n="272">Aman tutti, ed io solo, io senza amore</l>
     <l n="273">passerò dalla terra! —</l>
     <l n="274">E, nei convulsi</l>
     <l n="275">moti dell'ira il fatal vezzo infranto, </l>
     <l n="276">gittollo ai piedi della donna e sparve. </l>
     <l n="277">Fu l'opera d'un punto. Ella non seppe</l>
     <l n="278">domar gli occhi; il mirò; di nessun'altra</l>
     <l n="279">le calse; piangere l'intese... </l>
     <l n="280">E a goccia a goccia, come piombo ardente, </l>
     <l n="281">nei tumulti del core impaurito</l>
     <l n="282">sentì stillarsi quel terribil pianto. </l>
     <l n="283">Ne gemettero gli angeli. Percossa</l>
     <l n="284">quell'infelice dell'orrendo caso, </l>
     <l n="285">si stringe a' figli; ma sudor le gronda</l>
     <l n="286">la chioma e il volto, e gelido è l'amplesso. </l>
     <l n="287">Tenta pensar d'Arrigo, ma turbata</l>
     <l n="288">le traballa l'imagine alla mente; </l>
     <l n="289">tenta pregar, non puote. Intorno gli occhi</l>
     <l n="290">slancia tremando; li raccoglie ai figli. </l>
     <l n="291">Gli apre, gli chiude, misera! non puote, </l>
     <l n="292">e gli apre ancora avidamente e cerca... </l>
     <l n="293">Chi?... Piangetene, o cieli!</l>
     <l n="294"> Consumata, </l>
     <l n="295">consumata nell'anima è la colpa. </l>
     <l n="296">Ed ahi sì presto! </l>
     <l n="297">Che misteri asconde</l>
     <l n="298">di dolor, di fortezza e di peccato</l>
     <l n="299">questa superba e lagrimabil creta! </l>
     <l n="300">Tu pregherai, tu penserai, ma indarno. </l>
     <l n="301">O Edmenegarda, il demone con molte</l>
     <l n="302">fatiche ha comperato la sua preda; </l>
     <l n="303">per anni molti ei la vorrà. Che importa, </l>
     <l n="304">se tu ti slanci al tuo legno fuggendo? </l>
     <l n="305">Che importa, se la bruna navicella</l>
     <l n="306">va come lampo, e pur gridi affannata</l>
     <l n="307">al remator che acceleri la corsa? </l>
     <l n="308">Che val, se il tempo col desio divori? </l>
     <l n="309">Tendi gli orecchi. Non ti fere un novo</l>
     <l n="310">romor nell'acque? Volgiti! non odi? </l>
     <l n="311">Come larva notturna, che persegue</l>
     <l n="312">l'agitato pensier del viandante</l>
     <l n="313">e gli fa tardo il passo, il respir greve, </l>
     <l n="314">or rotti or doppi i battiti del core, </l>
     <l n="315">presso il navil d'Edmenegarda un altro</l>
     <l n="316">venìa solcando; e la medesim'onda, </l>
     <l n="317">che dall'uno, dall'altro era percossa. </l>
     <l n="318">O Edmenegarda, volgiti! non odi?... </l>
     <l n="319">Ahi, che duro pallor t'ha ricoperta! </l>
     <l n="320">che abbandono di sensi! </l>
     <l n="321"> I tuoi fanciulli</l>
     <l n="322">ti credono dormente, e si fan cenno, </l>
     <l n="323">ponendo il dito sulle rosee bocche, </l>
     <l n="324">di non turbarti quell'amabil sonno. </l>
    </lg>
   </lg>
  </body>
 </text>
</TEI>