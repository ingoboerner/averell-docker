<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - L'AMOR PACIFICO</title>
    <author>Giuseppe Giusti</author>
   </titleStmt>
   <extent>
    <measure unit="stanza">42</measure>
    <measure unit="line">252</measure>
   </extent>
   <publicationStmt>
    <publisher>UNED University</publisher>
    <idno>Giuseppe Giusti_poesie-l-amor-pacifico</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - L'AMOR PACIFICO</title>
     <author>Giuseppe Giusti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - L'AMOR PACIFICO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Gran disgrazia, mia cara, avere i nervi</l>
     <l n="2">troppo scoperti e sempre in convulsione,</l>
     <l n="3">e beati color, Dio li conservi,</l>
     <l n="4">che gli hanno, si può dire, in un coltrone,</l>
     <l n="5">in un coltrone di grasso coi fiocchi,</l>
     <l n="6">che ripara le nebbie e gli scirocchi.</l>
    </lg>
    <lg n="2">
     <l n="7"> Noi poveri barometri ambulanti</l>
     <l n="8">eccoci qui, con tutto il nostro amore,</l>
     <l n="9">piccosi, puntigliosi, stravaganti,</l>
     <l n="10">sempre e poi sempre in preda al malumore,</l>
     <l n="11">senza contare una carezza sola</l>
     <l n="12">che o presto o tardi non ci torni a gola.</l>
    </lg>
    <lg n="3">
     <l n="13"> Sentimi, cara mia, questa commedia</l>
     <l n="14">o dura poco, o non finisce bene;</l>
     <l n="15">e se d'accordo non ci si rimedia,</l>
     <l n="16">un di no' due ne porterà le pene.</l>
     <l n="17">Tu patisci, io non godo, e mi rincresce:</l>
     <l n="18">riformiamoci un po' se ci riesce.</l>
    </lg>
    <lg n="4">
     <l n="19"> In via di contrapposto e di specifico</l>
     <l n="20">al nostro amor che non si cheta mai,</l>
     <l n="21">ecco la storia dell'amor pacifico</l>
     <l n="22">di due fortunatissimi Ermolai,</l>
     <l n="23">femmina e maschio, che dal primo bacio</l>
     <l n="24">stanno tra loro come pane e cacio.</l>
    </lg>
    <lg n="5">
     <l n="25"> Essi là là come ragion comanda,</l>
     <l n="26">s'adorano da un mezzo giubileo:</l>
     <l n="27">l'amorosa si chiama Veneranda</l>
     <l n="28">e l'amoroso si chiama Taddeo,</l>
     <l n="29">nomi rotondi, larghi di battuta,</l>
     <l n="30">e da gente posata e ben pasciuta.</l>
    </lg>
    <lg n="6">
     <l n="31"> La dama infatti è un vero carnevale,</l>
     <l n="32">una meggiona di placido viso;</l>
     <l n="33">pare in tutto e per tutto tale e quale</l>
     <l n="34">una pollastra ingrassata col riso;</l>
     <l n="35">negli atti lenti ha scritto: Posa piano;</l>
     <l n="36">e spira flemma un miglio di lontano.</l>
    </lg>
    <lg n="7">
     <l n="37"> Grasso, bracato, a peso di carbone,</l>
     <l n="38">il suo caro Taddeo somiglia un B:</l>
     <l n="39">un vero corcontento, un mestolone</l>
     <l n="40">fatto, come suol dirsi, e messo lì:</l>
     <l n="41">sbuffa, cammina a pause, par di mota,</l>
     <l n="42">pare un tacchino quando fa la rota.</l>
    </lg>
    <lg n="8">
     <l n="43"> Del rimanente, vedi, tutti e due</l>
     <l n="44">oltre all'essere onesti a tutta prova,</l>
     <l n="45">levato il grasso e un briciolo di bue,</l>
     <l n="46">che per un grasso non è cosa nova,</l>
     <l n="47">son belli, freschi, netti come un dado,</l>
     <l n="48">cosa che in gente grassa avvien di rado.</l>
    </lg>
    <lg n="9">
     <l n="49"> Si veggono la sera e la mattina</l>
     <l n="50">comodamente all'ore stabilite;</l>
     <l n="51">parlan di consumè, di gelatina,</l>
     <l n="52">di cose nutrienti e saporite;</l>
     <l n="53">nell'inverno di stufe, e nell'estate</l>
     <l n="54">trattano, per lo più, di gramolate.</l>
    </lg>
    <lg n="10">
     <l n="55"> Quando arriva Taddeo, siede e domanda:</l>
     <l n="56">— Cara, che fai? come va l'appetito?</l>
     <l n="57">— Mi contento, — risponde Veneranda; —</l>
     <l n="58">e tu, anima mia, com'hai dormito?</l>
     <l n="59">— Undici ore, amor mio, tutte d'un fiato:</l>
     <l n="60">a mezzo giorno, o sbaglio, o t'ho sognato —.</l>
    </lg>
    <lg n="11">
     <l n="61"> E per dell'ore poi resta lì fermo,</l>
     <l n="62">duro, in panciolle, zitto come un olio;</l>
     <l n="63">o tirando sbadigli a cantofermo,</l>
     <l n="64">come se fosse zucchero o rosolio</l>
     <l n="65">si succhia in pace l'apatia serena</l>
     <l n="66">di quel caro faccione a luna piena.</l>
    </lg>
    <lg n="12">
     <l n="67"> Dal canto suo la tepida signora</l>
     <l n="68">quasi supina, colla calza in mano,</l>
     <l n="69">infilando una maglia ogni mezz'ora,</l>
     <l n="70">ride belando al caro pasticciano,</l>
     <l n="71">e torna a dimandar di tanto in tanto:</l>
     <l n="72">— Lo vuoi stamane un dito di vin santo? —</l>
    </lg>
    <lg n="13">
     <l n="73"> Perché questa signora, hai da sapere,</l>
     <l n="74">che invece di bijou, di portaspilli,</l>
     <l n="75">di rococò, di bocce e profumiere,</l>
     <l n="76">e di quei mille inutili gingilli,</l>
     <l n="77">di che, sciupando un monte di quattrini,</l>
     <l n="78">tu gremisci vetrine e tavolini;</l>
    </lg>
    <lg n="14">
     <l n="79"> come donna da casa e che sa bene</l>
     <l n="80">il gusto proprio e quello di chi l'ama,</l>
     <l n="81">in luogo di quei ninnoli, ci tiene</l>
     <l n="82">bottiglie, che so io, bocche di dama,</l>
     <l n="83">paste, sfogliate ripiene di frutta,</l>
     <l n="84">tanto per non amarsi a bocca asciutta.</l>
    </lg>
    <lg n="15">
     <l n="85"> La sera, quando s'avvicina l'ora</l>
     <l n="86">d'andare alla burletta o alla commedia,</l>
     <l n="87">Veneranda, che mastica e lavora,</l>
     <l n="88">senza scrollarsi punto dalla sedia,</l>
     <l n="89">sbadiglia e poi domanda: — Il tempo è buono?</l>
     <l n="90">— Stupendo. — Guarda un po', che ore sono?</l>
    </lg>
    <lg n="16">
     <l n="91"> — Son l'otto. — Proprio l'otto? Ora mi vesto.</l>
     <l n="92">— Brava. — Ma ti rincresce d'aspettarmi?</l>
     <l n="93">— No, no, vèstiti a comodo. — Eh, fo presto! —</l>
     <l n="94">(E lì piantati e duri come marmi).</l>
     <l n="95">— Taddeo, che ore sono? — Son le nove.</l>
     <l n="96">— Dunque scappo a vestirmi. — (E non si move).</l>
    </lg>
    <lg n="17">
     <l n="97"> — Taddeo, che dici, mi vesto di nero?</l>
     <l n="98">— Sì, vèstiti di nero. — O la mantiglia</l>
     <l n="99">l'abbia a prendere? — Prendila. — Davvero?</l>
     <l n="100">O se è caldo? — Allora non si piglia —.</l>
     <l n="101">Così restano in asso, e dopo un pezzo:</l>
     <l n="102">— Che ore sono? — Son le dieci e mezzo.</l>
    </lg>
    <lg n="18">
     <l n="103"> — Diamine! O dove sia la cameriera?...</l>
     <l n="104">Basta, oramai sarà l'ultima scena;</l>
     <l n="105">che diresti? — Anderemo un'altra sera.</l>
     <l n="106">— Sì, dici bene, è meglio andare a cena —.</l>
     <l n="107">E di questo galoppo, ognuno intende</l>
     <l n="108">che vanno avanti anco l'altre faccende.</l>
    </lg>
    <lg n="19">
     <l n="109"> Liti, capricci, chiacchiere, dispetti,</l>
     <l n="110">non turbano quel nodo arcibeato;</l>
     <l n="111">la Gelosia c'ingrassa di confetti,</l>
     <l n="112">il Sospetto ci casca addormentato:</l>
     <l n="113">Amor ci va, sbrigata ogni faccenda,</l>
     <l n="114">e credo che ci vada a far merenda.</l>
    </lg>
    <lg n="20">
     <l n="115"> La maldicenza (impara, o disgraziata,</l>
     <l n="116">tu che di ciarle fai sempre un gran caso),</l>
     <l n="117">la maldicenza a volte s'è provata</l>
     <l n="118">nelle loro faccende a dar di naso,</l>
     <l n="119">tentando forse di scoprir terreno,</l>
     <l n="120">o di farli dormir mezz'ora meno.</l>
    </lg>
    <lg n="21">
     <l n="121"> Ma per quanto le zanne abbia appuntate</l>
     <l n="122">come lesine e lunghe più di un passo,</l>
     <l n="123">questa volta, nel mordere, ha trovate</l>
     <l n="124">tante suola di muscoli e di grasso,</l>
     <l n="125">che per giungere al cor colla ferita,</l>
     <l n="126">l'ha fatta corta almen di quattro dita.</l>
    </lg>
    <lg n="22">
     <l n="127"> Una tal volta, immagina, fu detto</l>
     <l n="128">a Veneranda da una sua vicina,</l>
     <l n="129">che Taddeo le celava un amoretto</l>
     <l n="130">di fresco intavolato alla sordina,</l>
     <l n="131">e ciarlando arrivò la chiacchierona</l>
     <l n="132">fino a dirle la casa e la persona.</l>
    </lg>
    <lg n="23">
     <l n="133"> Rispose Veneranda: — O che volete,</l>
     <l n="134">caspiteretta, che non si diverta?</l>
     <l n="135">Lo compatisco; è giovane, sapete! </l>
     <l n="136">Solamente rimango a bocca aperta</l>
     <l n="137">che la vada a cercar tanto lontana,</l>
     <l n="138">a rischio di pigliare una scalmana! —</l>
    </lg>
    <lg n="24">
     <l n="139"> Un'altra volta dissero a Taddeo</l>
     <l n="140">che Veneranda, povera innocente,</l>
     <l n="141">teneva di straforo un cicisbeo,</l>
     <l n="142">e che questo briccone era un Tenente</l>
     <l n="143">che gli faceva l'amico sul muso</l>
     <l n="144">e dietro il Giuda, come corre l'uso.</l>
    </lg>
    <lg n="25">
     <l n="145"> — Come! — disse Taddeo — Carlo? davvero?</l>
     <l n="146">Povero Carlo, è tanto amico mio!</l>
     <l n="147">Per me ci vada pur senza mistero,</l>
     <l n="148">e tanto meglio se ci sono anch'io.</l>
     <l n="149">Ma eh? che capo ameno che è Carlo!</l>
     <l n="150">Fa bene Veneranda a carezzarlo — .</l>
    </lg>
    <lg n="26">
     <l n="151"> Così di mese in mese e d'anno in anno</l>
     <l n="152">amandosi e vivendo lemme lemme,</l>
     <l n="153">è certa, cara mia, che camperanno</l>
     <l n="154">a dieci doppî di Matusalemme.</l>
     <l n="155">E noi col nostro amore agro e indigesto</l>
     <l n="156">invecchieremo, creperemo, e presto.</l>
    </lg>
    <lg n="27">
     <l n="157"> O pace santa! o nodo benedetto!</l>
     <l n="158">Viva la Veneranda e il suo tesoro!</l>
     <l n="159">Ma in somma delle somme, io non t'ho detto</l>
     <l n="160">come andò che s'intesero tra loro:</l>
     <l n="161">se non l'ho detto, te lo dico adesso:</l>
     <l n="162">dirtelo o prima o poi, tanto è lo stesso.</l>
    </lg>
    <lg n="28">
     <l n="163"> Erano tutti e due del vicinato,</l>
     <l n="164">piccioni della stessa colombaia;</l>
     <l n="165">e ciascuno nel mondo avrà notato</l>
     <l n="166">che Dio fa le persone e poi l'appaia;</l>
     <l n="167">che l'amore e la tosse non si cela,</l>
     <l n="168">che vicinanza è mezza parentela.</l>
    </lg>
    <lg n="29">
     <l n="169"> Veneranda era vedova di poco;</l>
     <l n="170">Taddeo scapolo, ricco e ben veduto:</l>
     <l n="171">e una volta a proposito d'un cuoco</l>
     <l n="172">v'era corso un viglietto ed un saluto:</l>
     <l n="173">ma fino a lì, da buoni conoscenti,</l>
     <l n="174">la cosa era passata in complimenti.</l>
    </lg>
    <lg n="30">
     <l n="175"> Un giorno, da un amico, a desinare</l>
     <l n="176">trovandosi invitati e messi accanto,</l>
     <l n="177">si vennero per caso a combaciare</l>
     <l n="178">colle spalle, co' gomiti, con quanto</l>
     <l n="179">sempre (quando la seggiola non basta)</l>
     <l n="180">s'arroteranno due di quella pasta.</l>
    </lg>
    <lg n="31">
     <l n="181"> L'indole, la scambievole pinguedine,</l>
     <l n="182">la scintillaccia che madre Natura</l>
     <l n="183">pianta perfino in corpo alla torpedine,</l>
     <l n="184">il cibo, il caldo, e quell'arrotatura,</l>
     <l n="185">fece sentire alle nostre balene</l>
     <l n="186">d'esser due così da volersi bene.</l>
    </lg>
    <lg n="32">
     <l n="187"> L'affetto stuzzicato ad ogni costo</l>
     <l n="188">volea provarsi a dire una parola;</l>
     <l n="189">ma scontrato dal fritto e dall'arrosto</l>
     <l n="190">restava lì strizzato a mezza gola:</l>
     <l n="191">intanto il desinare era finito,</l>
     <l n="192">combattendo l'amore e l'appetito.</l>
    </lg>
    <lg n="33">
     <l n="193"> S'alzaron gli altri, ed ove si mesceva</l>
     <l n="194">il caffè tutti quanti erano andati;</l>
     <l n="195">quando gli amanti, dandosi di leva</l>
     <l n="196">co' pugni sulla mensa appuntellati,</l>
     <l n="197">in tre tempi, su su, venner ponzando,</l>
     <l n="198">soffiando, mugolando e tentennando.</l>
    </lg>
    <lg n="34">
     <l n="199"> Quando d'essere in piè fu ben sicuro,</l>
     <l n="200">Taddeo porse alla bella un braccio grave;</l>
     <l n="201">all'uscio si puntò, si strinse al muro;</l>
     <l n="202">e lì deposto il carico soave</l>
     <l n="203">nelle stanze di là la mandò sciolta,</l>
     <l n="204">ché bisognò passare uno alla volta.</l>
    </lg>
    <lg n="35">
     <l n="205"> Di qua, di là, per casa e nel giardino</l>
     <l n="206">tutta si sparpagliò la compagnia:</l>
     <l n="207">ma fiacchi dal disagio del cammino</l>
     <l n="208">di due salotti e d'una galleria,</l>
     <l n="209">provvidero gli amanti alla persona,</l>
     <l n="210">e fecer alto alla prima poltrona.</l>
    </lg>
    <lg n="36">
     <l n="211"> Nel primo abbocco degli innamorati</l>
     <l n="212">si sa che non v'è mai senso comune;</l>
     <l n="213">ma quando tutti e due sono impaniati,</l>
     <l n="214">ognun dal canto suo slenta la fune;</l>
     <l n="215">ognuno sa ciò che l'altro vuol dire</l>
     <l n="216">ognun capisce perché vuol capire.</l>
    </lg>
    <lg n="37">
     <l n="217"> Dopo mezz'ora e più di pausa muta,</l>
     <l n="218">Taddeo si fece franco e ruppe il ghiaccio,</l>
     <l n="219">e cominciò: — Signora, l'è piaciuta</l>
     <l n="220">la crema? — Eccome! — Sì? me ne compiaccio:</l>
     <l n="221">e quei tordi? — Squisiti! — E lo zampone?</l>
     <l n="222">— Eccellente! — E quel dentice? — Bonone!</l>
    </lg>
    <lg n="38">
     <l n="223"> — Per verità, si stava un po' pigiati...</l>
     <l n="224">Era un bene per me l'averla accosta;</l>
     <l n="225">ma se per caso ci siamo inciampati,</l>
     <l n="226">creda, Signora, non l'ho fatto a posta.</l>
     <l n="227">— O, le pare! anzi lei ci stava stretto;</l>
     <l n="228">scusi, vede, son grassa... — È un bel difetto!</l>
    </lg>
    <lg n="39">
     <l n="229"> — Lo crede? — In verità! codesto viso </l>
     <l n="230">è una Pasqua, che il Ciel glielo mantenga.</l>
     <l n="231">— Son sana. — Altro che sana! è un paradiso!</l>
     <l n="232">— Ma via, sono un po' grossa... — Eh, se ne tenga!</l>
     <l n="233">Per me... vorrei... se mi fosse concesso...</l>
     <l n="234">— Che cosa? — Rivederla un po' più spesso...</l>
    </lg>
    <lg n="40">
     <l n="235"> — S'annoierebbe. — Oibò m'annoierei?</l>
     <l n="236">Anzi sarebbe il mio divertimento.</l>
     <l n="237">— Oh, troppo bono! allora... faccia lei...</l>
     <l n="238">— Vede, Signora, il suo temperamento</l>
     <l n="239">mi pare che col mio possa confarsi:</l>
     <l n="240">che ne direbbe? — Eh, gua', potrebbe darsi.</l>
    </lg>
    <lg n="41">
     <l n="241"> — Via, faremo così: ci penseremo,</l>
     <l n="242">ci proveremo, e poi, se si combina,</l>
     <l n="243">quand'è contenta lei, seguiteremo:</l>
     <l n="244">la strada è pari, la casa è vicina,</l>
     <l n="245">tutto, secondo me, va per la piana...</l>
     <l n="246">Comincerò quest'altra settimana —</l>
    </lg>
    <lg n="42">
     <l n="247"> E così, tra volere e non volere,</l>
     <l n="248">fu sentito, scoperto, ventilato,</l>
     <l n="249">e poi con tutto il comodo a sedere,</l>
     <l n="250">senza malinconie continuato,</l>
     <l n="251">per tanti e tanti e tanti anni di filo,</l>
     <l n="252">questo tenero amor nato di chilo.</l>
    </lg>
   </lg>
  </body>
 </text>
</TEI>