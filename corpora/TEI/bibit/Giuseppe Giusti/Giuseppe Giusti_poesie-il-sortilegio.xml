<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - IL SORTILEGIO</title>
    <author>Giuseppe Giusti</author>
   </titleStmt>
   <extent>
    <measure unit="stanza">57</measure>
    <measure unit="line">456</measure>
   </extent>
   <publicationStmt>
    <publisher>UNED University</publisher>
    <idno>Giuseppe Giusti_poesie-il-sortilegio</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - IL SORTILEGIO</title>
     <author>Giuseppe Giusti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - IL SORTILEGIO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1"> Il lotto, ve lo dissi un'altra volta,</l>
     <l n="2">il lotto è un gioco semplice, innocente,</l>
     <l n="3">che raddirizza ogni testa stravolta,</l>
     <l n="4">e chi si fonda in lui, non se ne pente:</l>
     <l n="5">lo dissi e lo ridico, e n'ho raccolta</l>
     <l n="6">la più limpida prova ultimamente</l>
     <l n="7">in un bel fatto accaduto tra noi,</l>
     <l n="8">che siamo al tempo che sapete voi.</l>
    </lg>
    <lg n="2">
     <l n="9"> In un castello de' nostri Appennini</l>
     <l n="10">(e il nome non importa), era saltato</l>
     <l n="11">tanto nell'ossa di que' montanini</l>
     <l n="12">l'estro del giocolin soprallodato,</l>
     <l n="13">che nelle gole giù de' Botteghini,</l>
     <l n="14">in ambi e in terni avean precipitato,</l>
     <l n="15">colla speranza certa d'arricchire,</l>
     <l n="16">fin le raccolte di là da venire.</l>
    </lg>
    <lg n="3">
     <l n="17"> La voce Botteghino non è mia:</l>
     <l n="18">e una protesta mi pare opportuna,</l>
     <l n="19">se mai pensaste che la poesia</l>
     <l n="20">parli a malizia, o secondo la luna:</l>
     <l n="21">il Botteghino e la Prenditoria</l>
     <l n="22">volgarmente son due in carne una.</l>
     <l n="23">Se il nome è brutto, il popolo inventore</l>
     <l n="24">n'ha colpa, e non ne sto mallevadore.</l>
    </lg>
    <lg n="4">
     <l n="25"> Dunque, tornando a noi, que' montanari</l>
     <l n="26">fino alle scarpe avean data la via,</l>
     <l n="27">sognando negli spazî immaginari</l>
     <l n="28">di fare un buco in Depositeria.</l>
     <l n="29">Di giocator, di prodighi e d'avari</l>
     <l n="30">oltre la borsa va la bramosia;</l>
     <l n="31">e come chi più n'ha, più ne vorrebbe,</l>
     <l n="32">chi più ne sciupa e più ne sciuperebbe.</l>
    </lg>
    <lg n="5">
     <l n="33"> Bazzicava lassù per que' paesi</l>
     <l n="34">un di que' rivenduglioli ambulanti,</l>
     <l n="35">che fan commercio a denari ripresi,</l>
     <l n="36">di berretti, di scatole, di Santi,</l>
     <l n="37">e di ferri da calze, ed altri arnesi</l>
     <l n="38">quanti n'occorre per cucire, e quanti</l>
     <l n="39">ne porta in petto, al collo e sulla testa,</l>
     <l n="40">la villana elegante il dì di festa.</l>
    </lg>
    <lg n="6">
     <l n="41"> Oltre a codeste brìcciche, costui</l>
     <l n="42">la sacca d'un gioiello avea provvista,</l>
     <l n="43">che tra le cose che giovano altrui</l>
     <l n="44">va messo per ossequio in capo lista;</l>
     <l n="45">cosa mirabilissima per cui</l>
     <l n="46">splende alla mente una seconda vista,</l>
     <l n="47">cosa che serve per tutti i bisogni;</l>
     <l n="48">e questa perla era il Libro de' Sogni.</l>
    </lg>
    <lg n="7">
     <l n="49"> La famosa Accademia del Cimento,</l>
     <l n="50">l'Istituto di Francia e d'Inghilterra,</l>
     <l n="51">è tutta roba di poco momento</l>
     <l n="52">appetto a quella che il gran libro serra.</l>
     <l n="53">
«Credete a chi n'ha fatto esperimento»</l>
     <l n="54">che quello è il primo libro della terra,</l>
     <l n="55">onde lo privilegia, e con ragione,</l>
     <l n="56">la sacra e la profana Inquisizione.</l>
    </lg>
    <lg n="8">
     <l n="57"> Questo libro utilissimo, non solo</l>
     <l n="58">egli lassù l'avea disseminato,</l>
     <l n="59">ma nel mezzo di piazza al montagnolo</l>
     <l n="60">spiegato con amore e postillato;</l>
     <l n="61">e il giorno dell'arrivo, al merciaiolo</l>
     <l n="62">il popolo, il comune, e il vicinato</l>
     <l n="63">correano a dire i sogni della notte,</l>
     <l n="64">ladri, morti, paure e gambe rotte.</l>
    </lg>
    <lg n="9">
     <l n="65"> Ed ei, presa la mano a far l'oracolo,</l>
     <l n="66">o rispondeva avvolto o stava muto;</l>
     <l n="67">anzi, tra l'altre, aveva un tabernacolo</l>
     <l n="68">con dentro un certo santo sconosciuto,</l>
     <l n="69">dal qual, secondo lui, più d'un miracolo,</l>
     <l n="70">e più d'un terno a molti era piovuto,</l>
     <l n="71">pur di destare la sua cortesia</l>
     <l n="72">pagando un soldo ed un'avemmaria.</l>
    </lg>
    <lg n="10">
     <l n="73"> Lo spolverava, l'apriva, e gridava</l>
     <l n="74">che tutti si levassero il cappello;</l>
     <l n="75">poi, brontolando Paternostri, andava</l>
     <l n="76">torno torno a raccôrre il soldarello:</l>
     <l n="77">e mentre ognuno pregava e pagava,</l>
     <l n="78">più numeri, disotto dal gonnello,</l>
     <l n="79">tirava fuori agli occhi della folla</l>
     <l n="80">il moncherino di quel santo a molla.</l>
    </lg>
    <lg n="11">
     <l n="81"> Né volendo, se a vuoto eran giocati,</l>
     <l n="82">parer, col santo e tutto, un impostore,</l>
     <l n="83">— Egli è, — dicea, — per i vostri peccati,</l>
     <l n="84">che non trovan la via di venir fuore —.</l>
     <l n="85">Smunti così gran tempo e bindolati</l>
     <l n="86">avea que' mammalucchi in quell'errore,</l>
     <l n="87">e col Governo il traffico diviso,</l>
     <l n="88">e mescolato al vizio il Paradiso.</l>
    </lg>
    <lg n="12">
     <l n="89"> Stanchi alla fine, e come accade spesso</l>
     <l n="90">d'uno che al gioco giochi anco il cervello,</l>
     <l n="91">che, invece di pigliarla con se stesso,</l>
     <l n="92">e' se la piglia con questo e con quello,</l>
     <l n="93">un dì che il rivendugliolo avea messo</l>
     <l n="94">fuori i fagotti e il solito zimbello,</l>
     <l n="95">da sei gli sono addosso, e con molt'arte</l>
     <l n="96">l'attorniano, e lo traggono in disparte.</l>
    </lg>
    <lg n="13">
     <l n="97"> E dopo averlo strapazzato, e dette</l>
     <l n="98">cose del fatto suo proprio da chiodi,</l>
     <l n="99">gl'intuonaron minacce maledette,</l>
     <l n="100">e che voleano il terno in tutti i modi.</l>
     <l n="101">Messa lì su quel subito alle strette,</l>
     <l n="102">la volpe, che maestra era di frodi,</l>
     <l n="103">facendo l'imbrogliato e il mentecatto,</l>
     <l n="104">te gli abbonì che non parve suo fatto.</l>
    </lg>
    <lg n="14">
     <l n="105"> Poi, protestando che del trattamento</l>
     <l n="106">non facea caso e lo mandava a monte,</l>
     <l n="107">accennò roba, parlò d'un portento,</l>
     <l n="108">la prese larga, te li tenne in ponte,</l>
     <l n="109">e finse di raccogliersi un momento,</l>
     <l n="110">e chiuse gli occhi, e si fregò la fronte,</l>
     <l n="111">e disse: — Attenti, ché non diate poi</l>
     <l n="112">a me la colpa che si spetta a voi.</l>
    </lg>
    <lg n="15">
     <l n="113"> Bisognerebbe, quando il gallo canta</l>
     <l n="114">sull'alba, o appena il sole è andato sotto,</l>
     <l n="115">novanta ceci secchi, sulla pianta</l>
     <l n="116">côrre, senz'esser visti o farne motto;</l>
     <l n="117">e dall'uno giù giù fino al novanta</l>
     <l n="118">scriverci sopra i numeri del Lotto</l>
     <l n="119">con una tinta che non si cancella,</l>
     <l n="120">fatta di pece e d'unto di padella;</l>
    </lg>
    <lg n="16">
     <l n="121"> affilare un coltello, essere accorto</l>
     <l n="122">che chi l'affila non tocchi nessuno;</l>
     <l n="123">e un corpo maschio, defunto di corto,</l>
     <l n="124">scavar di notte, in giorno di digiuno;</l>
     <l n="125">e tagliata e votata a questo morto</l>
     <l n="126">ben ben la testa, dentro a uno a uno</l>
     <l n="127">mettere i ceci, stando inginocchiati,</l>
     <l n="128">tre volte scossi e tre volte contati.</l>
    </lg>
    <lg n="17">
     <l n="129"> Avere un pentolone, e a queste gore</l>
     <l n="130">qua sotto, empirlo di quell'acqua gialla,</l>
     <l n="131">e bollirci quel capo, e che di fuore</l>
     <l n="132">non vada l'acqua, Dio guardi a versalla!</l>
     <l n="133">A mala pena spiccato il bollore,</l>
     <l n="134">da' primi ceci che verranno a galla,</l>
     <l n="135">avrete il terno; e se dico bugia,</l>
     <l n="136">che non possa salvar l'anima mia —.</l>
    </lg>
    <lg n="18">
     <l n="137"> Quel dettar tutto sì minutamente,</l>
     <l n="138">quel morto, quella pentola, e il gran guaio</l>
     <l n="139">d'aver bisogno, fece a quella gente</l>
     <l n="140">girar la testa come un arcolaio;</l>
     <l n="141">e creduto per fede agevolmente</l>
     <l n="142">e rimandato libero il merciaio,</l>
     <l n="143">stillano il modo di venire a capo</l>
     <l n="144">d'aver in mano e di bollir quel capo.</l>
    </lg>
    <lg n="19">
     <l n="145"> Di fresco era lassù morto il Curato,</l>
     <l n="146">e l'aveano sepolto dirimpetto</l>
     <l n="147">alla porta di chiesa, ove il sacrato</l>
     <l n="148">ha una lapide antica a questo effetto.</l>
     <l n="149">Quel prete, per disgrazia, infarinato</l>
     <l n="150">d'algebra, se di tempo un ritaglietto</l>
     <l n="151">gli concedea la Cura di montagna,</l>
     <l n="152">era sempre a raspar sulla lavagna.</l>
    </lg>
    <lg n="20">
     <l n="153"> Quell'armeggìo di numeri venuto</l>
     <l n="154">a risapersi nel paese, il prete</l>
     <l n="155">per un gran cabalista era tenuto,</l>
     <l n="156">e che de' terni avesse in man la rete.</l>
     <l n="157">E scalzarlo parecchi avean voluto,</l>
     <l n="158">mentre che visse, sull'arti segrete</l>
     <l n="159">di menar la Fortuna per il naso,</l>
     <l n="160">pescando il certo nel gran mar del caso.</l>
    </lg>
    <lg n="21">
     <l n="161"> L'ultima carne maschia seppellita</l>
     <l n="162">era il prete, la cosa è manifesta;</l>
     <l n="163">dunque la testa che andava bollita</l>
     <l n="164">era la sua, certissima anco questa;</l>
     <l n="165">e tanto più che avvezzi erano, in vita,</l>
     <l n="166">i numeri a bollirgli nella testa.</l>
     <l n="167">Così dicendo quella gente grossa</l>
     <l n="168">pensò del prete violar la fossa.</l>
    </lg>
    <lg n="22">
     <l n="169"> Risoluti s'accordano costoro,</l>
     <l n="170">e si partiscon l'opere e le veci;</l>
     <l n="171">ammannisca il coltello uno di loro,</l>
     <l n="172">un altro il pentolone, un altro i ceci,</l>
     <l n="173">e poi tutti si trovino al lavoro</l>
     <l n="174">di nottetempo, là dopo le dieci,</l>
     <l n="175">nel giorno da Mosè dato all'altare,</l>
     <l n="176">ed alle streghe nell'èra volgare.</l>
    </lg>
    <lg n="23">
     <l n="177"> Tutto quel giorno che precesse il fatto,</l>
     <l n="178">Maso, un di quelli dell'accordellato,</l>
     <l n="179">girò per casa mutolo, distratto,</l>
     <l n="180">e torbo come mai non era stato:</l>
     <l n="181">la moglie era presente, e di soppiatto</l>
     <l n="182">coll'occhio che alle donne amore ha dato,</l>
     <l n="183">lo guardava e guardava, a quella vista</l>
     <l n="184">facendosi anco lei pensosa e trista.</l>
    </lg>
    <lg n="24">
     <l n="185"> Erano sposi da cinqu'anni, e stati</l>
     <l n="186">sempre insieme, su su da piccolini,</l>
     <l n="187">poi coll'andar del tempo innamorati,</l>
     <l n="188">s'eran congiunti da onesti vicini,</l>
     <l n="189">e dal dì che l'altar santificati</l>
     <l n="190">avea gli affetti lor, già tre bambini</l>
     <l n="191">rallegravan la rustica dimora</l>
     <l n="192">che tre rose parean colte d'allora.</l>
    </lg>
    <lg n="25">
     <l n="193"> A forza di risparmio e di lavoro</l>
     <l n="194">conducean vita semplice e frugale,</l>
     <l n="195">poveri sì, ma in pace e con decoro,</l>
     <l n="196">contenti nel pudor matrimoniale;</l>
     <l n="197">quando ecco il Lotto ficcarsi tra loro:</l>
     <l n="198">il Lotto, gioco imperiale e reale,</l>
     <l n="199">e quella pace e quel vivere onesto</l>
     <l n="200">subito in fumo andar con tutto il resto.</l>
    </lg>
    <lg n="26">
     <l n="201"> Vani usciti i consigli erano, e vani</l>
     <l n="202">con lui gli affanni di quella meschina,</l>
     <l n="203">che sempre più vedea d'oggi in domani</l>
     <l n="204">esso e la roba andarsene in rovina;</l>
     <l n="205">ed or facea concetti e sogni strani</l>
     <l n="206">del vederselo lì dalla mattina</l>
     <l n="207">senza toccar lavoro o far parola,</l>
     <l n="208">o consolarla d'un'occhiata sola.</l>
    </lg>
    <lg n="27">
     <l n="209"> E come più la sera s'appressava,</l>
     <l n="210">più lo vedea smaniante e pensieroso.</l>
     <l n="211">Un po' sedeva, un po' canterellava,</l>
     <l n="212">come fa l'uom che aspetta e non ha poso;</l>
     <l n="213">ed or prendeva in braccio, ora scansava</l>
     <l n="214">un fanciulletto, che tutto festoso</l>
     <l n="215">con più libero piè degli altri dui,</l>
     <l n="216">salterellava dalla madre a lui.</l>
    </lg>
    <lg n="28">
     <l n="217"> L'aria imbrunì, suonò l'avemmaria,</l>
     <l n="218">e sorta in piè la donna, a' figlioletti</l>
     <l n="219">incominciò malinconica e pia</l>
     <l n="220">a suggerir garrendo i sacri detti:</l>
     <l n="221">Maso, fermo sull'uscio, o non udia</l>
     <l n="222">la squilla, vaneggiando in altri obietti:</l>
     <l n="223">o se l'udì, non ebbe in quella sera</l>
     <l n="224">né parola né cuor per la preghiera.</l>
    </lg>
    <lg n="29">
     <l n="225"> Notò la donna l'atto, e avendo piena</l>
     <l n="226">già già la testa di mille paure,</l>
     <l n="227">dentro se ne sentì crescer la pena;</l>
     <l n="228">ma la represse, e attese ad altre cure.</l>
     <l n="229">E acceso il lume e il fuoco, e dato cena</l>
     <l n="230">e messe a letto quelle creature,</l>
     <l n="231">ritrovò Maso come addormentato</l>
     <l n="232">col capo sulla mensa abbandonato.</l>
    </lg>
    <lg n="30">
     <l n="233"> Volea parlar, ma non le dette il cuore</l>
     <l n="234">d'aprir la bocca, e ste' soprappensiero:</l>
     <l n="235">e quello immaginar pien di dolore</l>
     <l n="236">le cose più che mai le volse in nero;</l>
     <l n="237">poi, come fa chi dubbia e sente amore,</l>
     <l n="238">che cerca e teme di saper il vero,</l>
     <l n="239">soavemente a lui che amava tanto</l>
     <l n="240">si volse, e disse con voce di pianto:</l>
    </lg>
    <lg n="31">
     <l n="241"> — Maso, per carità, parla, che hai?</l>
     <l n="242">Via, parla, non mi dar questi spaventi.</l>
     <l n="243">Così confuso non t'ho visto mai;</l>
     <l n="244">oh, Maso mio, perché non mi contenti?</l>
     <l n="245">Se non lo fai per me, se non lo fai,</l>
     <l n="246">fàllo per que' tre poveri innocenti,</l>
     <l n="247">che son di là che dormono: e non sanno</l>
     <l n="248">lo snaturato di padre che hanno.</l>
    </lg>
    <lg n="32">
     <l n="249"> Maso, bada alla gente! il viciname</l>
     <l n="250">sparla di te, che ti se' mal ridutto,</l>
     <l n="251">che un giorno o l'altro quel giocaccio infame</l>
     <l n="252">t'ha da portare a qualcosa di brutto.</l>
     <l n="253">Oh senti, Maso mio, meglio la fame,</l>
     <l n="254">andar nudi, accattare, è meglio tutto;</l>
     <l n="255">ma, se non altro, non darmi il rossore</l>
     <l n="256">che tu perda col pane anco l'onore —.</l>
    </lg>
    <lg n="33">
     <l n="257"> E sì dicendo, a lui s'era accostata,</l>
     <l n="258">e dolcemente gli tendea la mano,</l>
     <l n="259">continuando con voce affannata</l>
     <l n="260">a interrogarlo, a scongiurarlo invano,</l>
     <l n="261">che da sé la respinse, e dispietata–</l>
     <l n="262">mente la minacciò, quel disumano,</l>
     <l n="263">e di tacer le impose, e che di volo</l>
     <l n="264">andasse a letto, e lo lasciasse solo.</l>
    </lg>
    <lg n="34">
     <l n="265"> Andò la dolorosa, e mezza morta</l>
     <l n="266">senza spogliarsi in letto si distese:</l>
     <l n="267">e là piange, e si strugge e si sconforta,</l>
     <l n="268">cheta, in sospetto e sempre sull'intese;</l>
     <l n="269">né molto sta, che, cigolar la porta</l>
     <l n="270">udendo, sorge, e coll'orecchie tese</l>
     <l n="271">sente, pian piano, con sordo stridore,</l>
     <l n="272">a doppia chiave riserrar di fuore.</l>
    </lg>
    <lg n="35">
     <l n="273"> Balza da letto, e prima che s'involi</l>
     <l n="274">del tutto, vuoi seguirlo arditamente:</l>
     <l n="275">e poi non si risolve, e de' figliuoli</l>
     <l n="276">sorge il pensiero a divider la mente:</l>
     <l n="277">ma tosto il dubbio di lasciarli soli</l>
     <l n="278">cede al timor più vivo e più presente;</l>
     <l n="279">scende e tenta la toppa, e nulla avanza,</l>
     <l n="280">e del forzarla è vana ogni speranza.</l>
    </lg>
    <lg n="36">
     <l n="281"> Più l'ostacolo è forte, e più s'esalta</l>
     <l n="282">l'animo in quello; ond'essa audace e destra</l>
     <l n="283">si lancia ove ricorre angusta ed alta</l>
     <l n="284">cinque braccia da terra una finestra;</l>
     <l n="285">l'apre la donna e su vi monta, e salta</l>
     <l n="286">speditamente nella via maestra,</l>
     <l n="287">e per molti sentieri erra, e s'invesca</l>
     <l n="288">senza molto saper dove riesca.</l>
    </lg>
    <lg n="37">
     <l n="289"> In questo mentre i compagni di Maso,</l>
     <l n="290">a mezza costa, fuor dell'abitato,</l>
     <l n="291">celatamente avean la legna e il vaso</l>
     <l n="292">per la strana cottura apparecchiato:</l>
     <l n="293">egli co' ferri che faceano al caso</l>
     <l n="294">d'alzar la pietra e scorciare il Curato,</l>
     <l n="295">per altra via, coll'animo scontento,</l>
     <l n="296">ultimo venne al dato appuntamento.</l>
    </lg>
    <lg n="38">
     <l n="297"> Qui ci vorrebbe una notte arruffata,</l>
     <l n="298">una notte di spolvero, che, quando</l>
     <l n="299">alla tedesca fosse strumentata,</l>
     <l n="300">paresse un casa–al–diavolo, salvando.</l>
     <l n="301">Se, per esempio, la nota obbligata</l>
     <l n="302">d'un par di gufi avessi al mio comando</l>
     <l n="303">e fulmini a rifascio, e un'acqua tale</l>
     <l n="304">da parere il diluvio universale;</l>
    </lg>
    <lg n="39">
     <l n="305"> e una romba di vento, e il rumor cupo</l>
     <l n="306">d'un fiume, d'un torrente, o che so io,</l>
     <l n="307">che giù scrosciando d'un alto dirupo</l>
     <l n="308">rintostasse de' tuoni il brontolio;</l>
     <l n="309">di quando in quando un bell'urlo di lupo,</l>
     <l n="310">un morto che gridasse Gesù Mio,</l>
     <l n="311">e una campana che sonasse a tocchi,</l>
     <l n="312">riuscirebbe una notte co' fiocchi.</l>
    </lg>
    <lg n="40">
     <l n="313"> A farlo apposta, tra le notti belle</l>
     <l n="314">vedute al mondo, questa, a mia sfortuna,</l>
     <l n="315">si potea dir bellissima: le stelle</l>
     <l n="316">erano fuori, tutte, fin a una!</l>
     <l n="317">Se a sciuparmi le tenebre con quelle</l>
     <l n="318">fosse venuta in ballo anco la luna,</l>
     <l n="319">piantavo la novella, e buona sera:</l>
     <l n="320">tiriamo avanti, la luna non c'era.</l>
    </lg>
    <lg n="41">
     <l n="321"> Zitti, spiando intorno, e come un branco</l>
     <l n="322">di lupi ingordi... Adagio, e colle buone;</l>
     <l n="323">il lupo è detto. — Di corvi? — Nemmanco,</l>
     <l n="324">ché di notte non vanno a processione;</l>
     <l n="325">sicché dunque dirò, lasciato in bianco,</l>
     <l n="326">per questa volta tanto, il paragone,</l>
     <l n="327">che s'avviò la frotta al cimitero,</l>
     <l n="328">(e passi per la rima) all'aer nero.</l>
    </lg>
    <lg n="42">
     <l n="329"> Intanto qua e là s'era aggirata</l>
     <l n="330">ratta, intendendo la vista e l'udito,</l>
     <l n="331">quella povera donna sconsolata</l>
     <l n="332">inutilmente cercando il marito,</l>
     <l n="333">e stanca per que' sassi, e disperata</l>
     <l n="334">della traccia, per l'ultimo partito</l>
     <l n="335">alla chiesa risolse incamminarsi,</l>
     <l n="336">e là piangere, e a Dio raccomandarsi.</l>
    </lg>
    <lg n="43">
     <l n="337"> Su per una viottola scoscesa</l>
     <l n="338">va la meschina risolutamente,</l>
     <l n="339">e all'orlo del sacrato appena ascesa</l>
     <l n="340">che fa piazzetta, sul poggio eminente,</l>
     <l n="341">ode, o le pare, là, verso la chiesa,</l>
     <l n="342">un sordo tramenio, come di gente</l>
     <l n="343">che soprarrivi cheta e frettolosa,</l>
     <l n="344">e s'argomenti di tentar qualcosa.</l>
    </lg>
    <lg n="44">
     <l n="345"> Insospettita fermasi, e s'acquatta</l>
     <l n="346">giù rannicchiata, dietro a certi sassi</l>
     <l n="347">d'una vecchia casipola disfatta,</l>
     <l n="348">distante dalla chiesa un trenta passi;</l>
     <l n="349">e di lì guarda, e scorge esterrefatta</l>
     <l n="350">un gruppo strano, e parle che s'abbassi</l>
     <l n="351">in atto di sbarbar con violenza,</l>
     <l n="352">di terra cosa che fa resistenza.</l>
    </lg>
    <lg n="45">
     <l n="353"> Ecco, si smuove una lapide; e tosto</l>
     <l n="354">s'alza quel gruppo, e indietro si ritira,</l>
     <l n="355">e di subito giunge là discosto</l>
     <l n="356">il grave puzzo che l'avello spira.</l>
     <l n="357">Senza alitare o muoversi di posto,</l>
     <l n="358">trema la donna misera, e s'ammira</l>
     <l n="359">qual chi dorme e non dorme, e in sogno orrendo</l>
     <l n="360">volteggia col pensier stupefacendo.</l>
    </lg>
    <lg n="46">
     <l n="361"> Lenta calarsi dentro e risalire</l>
     <l n="362">una figura vede dall'avello,</l>
     <l n="363">e, sorta, accorrere i compagni e dire</l>
     <l n="364">un non so che di testa e di coltello.</l>
     <l n="365">E allor le parve vedere e sentire</l>
     <l n="366">ricollocar la lapide bel bello:</l>
     <l n="367">poi tutti verso lei tendere al piano,</l>
     <l n="368">e innanzi un d'essi con un peso in mano.</l>
    </lg>
    <lg n="47">
     <l n="369"> Quel vederli venire alla sua volta</l>
     <l n="370">tanto le crebbe tremito e spavento,</l>
     <l n="371">che dentro si sentì tutta sconvolta,</l>
     <l n="372">e chiuse gli occhi e uscì di sentimento.</l>
     <l n="373">Quelli che con molt'impeto e con molta</l>
     <l n="374">fretta correano in basso all'altro intento,</l>
     <l n="375">raccolti in branco e presa la calata,</l>
     <l n="376">l'ebber senza notarla oltrepassata.</l>
    </lg>
    <lg n="48">
     <l n="377"> Non molto andaro in giù, che dalla via</l>
     <l n="378">torsero a manca, e pervennero in loco</l>
     <l n="379">ove per molti ruderi s'uscìa</l>
     <l n="380">ne' campi, scosti dalle case un poco.</l>
     <l n="381">La poveretta che si risentìa,</l>
     <l n="382">ecco, vede laggiù sorgere un foco,</l>
     <l n="383">e parecchi d'intorno affaccendati</l>
     <l n="384">dal baglior delle fiamme illuminati.</l>
    </lg>
    <lg n="49">
     <l n="385"> Brillò la fiamma appena, che non lunge</l>
     <l n="386">da lei, più gente a gran corsa si sferra,</l>
     <l n="387">e, giù piombata in un attimo, giunge</l>
     <l n="388">là dove lo splendor s'alza da terra:</l>
     <l n="389">e altra gente gridar che sopraggiunge,</l>
     <l n="390">e d'un'altra che fugge il serra serra,</l>
     <l n="391">e su e giù per fossi e per macchioni</l>
     <l n="392">stormir di frasche, e salti e stramazzoni.</l>
    </lg>
    <lg n="50">
     <l n="393"> S'alza un alterco... Ahi misera! è la voce,</l>
     <l n="394">è la voce di Maso, e par che tenti</l>
     <l n="395">di liberarsi d'uno stuol feroce,</l>
     <l n="396">che lo serri d'intorno e gli s'avventi;</l>
     <l n="397">tosto drizzata in piè, scende veloce</l>
     <l n="398">onde venìale il suon de' fieri accenti;</l>
     <l n="399">quand'ecco che la ferma un duro sgherro</l>
     <l n="400">con un artiglio che parea di ferro.</l>
    </lg>
    <lg n="51">
     <l n="401"> Le spie del luogo avean raccapezzato,</l>
     <l n="402">non si sa come, un che di quel ritrovo,</l>
     <l n="403">e un ser Vicario già n'era avvisato,</l>
     <l n="404">famoso per trovare il pel nell'ovo;</l>
     <l n="405">ma tardi e male postisi in agguato</l>
     <l n="406">i bracchi, mossi a chiapparli sul covo,</l>
     <l n="407">fallito il colpo della sepoltura,</l>
     <l n="408">te gli avean còlti alla cucinatura.</l>
    </lg>
    <lg n="52">
     <l n="409"> Raggranellati tutti e fatto il mazzo,</l>
     <l n="410">la donna fu creduta della lega:</l>
     <l n="411">il merciaiolo citato a Palazzo,</l>
     <l n="412">svesciando il caso dall'alfa all'omega,</l>
     <l n="413">provò che per uscir dell'imbarazzo</l>
     <l n="414">avea dato una mano alla bottega.</l>
     <l n="415">Tant'è chi ruba che chi tiene il sacco:</l>
     <l n="416">dunque fu detto che battesse il tacco.</l>
    </lg>
    <lg n="53">
     <l n="417"> Con più giustizia, della falsa accusa</l>
     <l n="418">uscì netta la misera innocente;</l>
     <l n="419">ma di vergogna e di dolor confusa</l>
     <l n="420">pericolò di perderne la mente;</l>
     <l n="421">perocché fissa in quella notte e chiusa</l>
     <l n="422">nel proprio affanno continuamente,</l>
     <l n="423">da paurose immagini assalita</l>
     <l n="424">s'afflisse e tribolò tutta la vita.</l>
    </lg>
    <lg n="54">
     <l n="425"> Veggano intanto i Re, vegga l'avaro</l>
     <l n="426">gentame intento a divorar lo Stato,</l>
     <l n="427">di quanti errori il pubblico denaro</l>
     <l n="428">e di che pianto sia contaminato!</l>
     <l n="429">Fuman del sangue sottratto all'ignaro</l>
     <l n="430">popolo, per voi guasto e raggirato,</l>
     <l n="431">le tazze che con gioia invereconda</l>
     <l n="432">vi ricambiate a tavola rotonda.</l>
    </lg>
    <lg n="55">
     <l n="433"> Dritto e costume nel consorzio umano</l>
     <l n="434">così per vostre frodi hanno discordia:</l>
     <l n="435">e cupidigia vi corrompe in mano</l>
     <l n="436">e la giustizia e la misericordia;</l>
     <l n="437">ché assolver non si puote un atto insano</l>
     <l n="438">che con legge e ragion rompe concordia;</l>
     <l n="439">né giustamente l'error mio si danna,</l>
     <l n="440">quando il giudice stesso è che m'inganna.</l>
    </lg>
    <lg n="56">
     <l n="441"> Premesso questo, è tempo di sbrigare</l>
     <l n="442">anche quegli altri che lasciammo presi.</l>
     <l n="443">Dopo un gran chiasso e un grande almanaccare</l>
     <l n="444">di spie, di birri e di simili arnesi;</l>
     <l n="445">dopo averli tenuti a maturare,</l>
     <l n="446">come le sorbe, in carcere se' mesi;</l>
     <l n="447">dopo un processo lungo lungo lungo</l>
     <l n="448">si svegliò la Giustizia, e nacque il fungo.</l>
    </lg>
    <lg n="57">
     <l n="449"> E fu, che resultava dal processo</l>
     <l n="450">violato sepolcro e sortilegio;</l>
     <l n="451">ma visto che il delitto fu commesso</l>
     <l n="452">per il lotto, e che il lotto è un gioco regio,</l>
     <l n="453">chi delinque per lui, di per se stesso</l>
     <l n="454">partecipa del lotto al privilegio.</l>
     <l n="455">Se fosse stata briscola o primiera,</l>
     <l n="456">pover'a loro! andavano in galera.</l>
    </lg>
   </lg>
  </body>
 </text>
</TEI>