<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO II</title>
    <author>Alessandro Tassoni</author>
   </titleStmt>
   <extent>
    <measure unit="stanza">66</measure>
    <measure unit="line">528</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-ii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO II</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO II</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già il quarto dì volgea che vincitori</l>
     <l n="2">dier la rotta a' Petroni i Gemignani,</l>
     <l n="3">e per l'ira che ardea ne' fieri cori</l>
     <l n="4">restavano anco i morti in preda a i cani,</l>
     <l n="5">quando in Modana entrar due Ambasciatori</l>
     <l n="6">con pacifici aspetti e modi umani,</l>
     <l n="7">e smontati al Monton col vetturino</l>
     <l n="8">chiesero a l'oste s'egli avea buon vino.</l>
    </lg>
    <lg n="2">
     <l n="9">Indi un messo spedir per impetrare</l>
     <l n="10">che l'ordine ch'avean fosse ascoltato;</l>
     <l n="11">cominciò il campanaccio a dindonare</l>
     <l n="12">e in un momento s'adunò il Senato;</l>
     <l n="13">andar gli Ambasciatori ad onorare</l>
     <l n="14">Alessandro Fallopia e Gaspar Prato,</l>
     <l n="15">e li condusser per diritta strada</l>
     <l n="16">a la sala ove il Duca or tien la biada.</l>
    </lg>
    <lg n="3">
     <l n="17">Un vecchio ranticoso, affumicato,</l>
     <l n="18">pallido e vizzo che parea l'inedia</l>
     <l n="19">e per forza tener co' denti il fiato</l>
     <l n="20">e potea far da Lazzaro in comedia,</l>
     <l n="21">poiché due volte intorno ebbe mirato,</l>
     <l n="22">incominciò così da la sua sedia:</l>
     <l n="23">— Messeri, io son Marcel di Bolognino</l>
     <l n="24">dottor di legge e conte Palatino.</l>
    </lg>
    <lg n="4">
     <l n="25">Il mio collega è conte e cavaliero</l>
     <l n="26">e Ridolfo Campeggi è nominato,</l>
     <l n="27">io son uomo di pace, egli è guerriero,</l>
     <l n="28">io lettor de lo Studio, egli soldato:</l>
     <l n="29">or l'uno e l'altro ha qui per messaggiero</l>
     <l n="30">il nostro Reggimento a voi mandato</l>
     <l n="31">per iscusarsi del passato eccesso</l>
     <l n="32">che 'l popol nostro ha contra voi commesso.</l>
    </lg>
    <lg n="5">
     <l n="33">Il popol nostro è un popol del demonio,</l>
     <l n="34">che non si può frenar con alcun freno;</l>
     <l n="35">e s'io non dico il ver, che san Petronio</l>
     <l n="36">mi faccia oggi venir la vita meno:</l>
     <l n="37">sarà il collega mio buon testimonio</l>
     <l n="38">che quando l'altra notte ei passò il Reno,</l>
     <l n="39">fu mera ivenzion d'un seduttore,</l>
     <l n="40">né il Reggimento n'ebbe alcun sentore.</l>
    </lg>
    <lg n="6">
     <l n="41">Ma non si può disfar quel ch'è già fatto;</l>
     <l n="42">d'ogni vostro disturbo assai ne spiace,</l>
     <l n="43">e siam venuti qua per far riscatto</l>
     <l n="44">de' morti nostri, e ad offerirvi pace;</l>
     <l n="45">ma vogliam quella secchia ad ogni patto</l>
     <l n="46">che ci rubò la vostra gente audace:</l>
     <l n="47">perché altramente andrìa ogni cosa in zero,</l>
     <l n="48">e ci scorrucciaremmo da dovero. —</l>
    </lg>
    <lg n="7">
     <l n="49">Qui chiuse il Bolognino il suo sermone,</l>
     <l n="50">e rise ognun quanto potea più forte.</l>
     <l n="51">Era capo di banca un Rarabone</l>
     <l n="52">Dal Tasso, arridottor cavato a sorte,</l>
     <l n="53">per sopranome gli dicean Tassone</l>
     <l n="54">perch'era grosso e avea le gambe corte.</l>
     <l n="55">Questi, poiché 'l Senato in lui s'affisse,</l>
     <l n="56">compose il volto e si rivolse e disse:</l>
    </lg>
    <lg n="8">
     <l n="57"> — Che 'l vostro Reggimento abbia mandati</l>
     <l n="58">due personaggi suoi sì principali</l>
     <l n="59">a scusarsi con noi de' danni dati</l>
     <l n="60">e a condolersi de' passati mali,</l>
     <l n="61">nostra ventura è certo; e registrati</l>
     <l n="62">ne fieno i nomi lor ne' nostri annali:</l>
     <l n="63">a noi ancora inver molto dispiace</l>
     <l n="64">de' vostri morti, che Dio gli abbia in pace.</l>
    </lg>
    <lg n="9">
     <l n="65">E se per sotterrargli or qui venite,</l>
     <l n="66">la vostra ambascieria fia consolata,</l>
     <l n="67">ma quella pace che voi ci offerite</l>
     <l n="68">col patto della secchia, è un po' intricata,</l>
     <l n="69">e conviene aggiustar pria le partite</l>
     <l n="70">con cui voi dite che ve l'ha rubata,</l>
     <l n="71">perché di secchie non abbiam bisogno,</l>
     <l n="72">e ci crediam che favelliate in sogno. —</l>
    </lg>
    <lg n="10">
     <l n="73">Manfredi, ch'era a quel parlar presente,</l>
     <l n="74">cavatosi il capuccio e in piè levato,</l>
     <l n="75">— Figlio è, disse, d'un becco, e se ne mente</l>
     <l n="76">chi vuol dir ch'io la secchia abbia rubato:</l>
     <l n="77">di mezzo la città nel dì lucente</l>
     <l n="78">io la trassi per forza in sella armato;</l>
     <l n="79">e tornerò, se me ne vien talento,</l>
     <l n="80">dov'è quel pozzo e cacherovvi drento.</l>
    </lg>
    <lg n="11">
     <l n="81">Siete mal informato, a quel ch'io veggio,</l>
     <l n="82">messer Marcello mio da un Bolognino. —</l>
     <l n="83">— Cappita! disse il cavalier Campeggio,</l>
     <l n="84">voi siete bravo come un paladino;</l>
     <l n="85">orsù ripigliarem, ch'io me n'aveggio,</l>
     <l n="86">con le trombe nel sacco oggi il cammino;</l>
     <l n="87">ma Gemignani miei io vi protesto</l>
     <l n="88">che ve ne pentirete assai ben presto. —</l>
    </lg>
    <lg n="12">
     <l n="89">Rispondeva Manfredi, e ne potea</l>
     <l n="90">seguir scandalo grave entro 'l Senato,</l>
     <l n="91">se 'l Potta allor non vi s'interponea</l>
     <l n="92">con modo imperioso e volto irato:</l>
     <l n="93">— Taci, frasca merdosa, egli dicea,</l>
     <l n="94">ché questo è ius antico inviolato</l>
     <l n="95">che possa un messagier dir ciò che vuole</l>
     <l n="96">senza render ragion di sue parole. —</l>
    </lg>
    <lg n="13">
     <l n="97">Così gli ambasciatori usciron fuore</l>
     <l n="98">ed a la patria lor feron ritorno:</l>
     <l n="99">la quale il Baldi principal dottore</l>
     <l n="100">mandò con nuovi patti il terzo giorno,</l>
     <l n="101">e la terra offeria di Grevalcore</l>
     <l n="102">se la secchia tornava al suo soggiorno.</l>
     <l n="103">Fu il dottor Baldi molto accarezzato</l>
     <l n="104">e a le spese del publico alloggiato.</l>
    </lg>
    <lg n="14">
     <l n="105">Poscia di nuovo s'adunò il Conseglio</l>
     <l n="106">dov'egli fu introdotto il dì seguente.</l>
     <l n="107">Il Baldi, ch'era astuto come veglio</l>
     <l n="108">e sapea secondar l'onda corrente,</l>
     <l n="109">incominciò: — Signori, esempio e speglio</l>
     <l n="110">d'onor e senno a la futura gente,</l>
     <l n="111">io rendo grazie a Dio che mi concede</l>
     <l n="112">di seder oggi in così degna sede.</l>
    </lg>
    <lg n="15">
     <l n="113">E vengovi a propor cosa inudita</l>
     <l n="114">che vi farà inarcar forse le ciglia:</l>
     <l n="115">giace una terra antica, e favorita</l>
     <l n="116">de le grazie del Cielo a meraviglia,</l>
     <l n="117">col territorio vostro appunto unita</l>
     <l n="118">e lontana di qua tredici miglia.</l>
     <l n="119">Già vi fu morto Pansa, e dal dolore</l>
     <l n="120">nominata da' suoi fu Grevalcore.</l>
    </lg>
    <lg n="16">
     <l n="121">Ancor dopo tant'anni e tanti lustri</l>
     <l n="122">il suo nome primier conserva e tiene:</l>
     <l n="123">furon già stagni e valli ime e palustri,</l>
     <l n="124">or son campagne arate e piagge amene;</l>
     <l n="125">non han però gli agricoltori industri</l>
     <l n="126">tutte asciugate ancor le natìe vene,</l>
     <l n="127">ma vi son fondi di perpetui umori</l>
     <l n="128">che sogliono abitar pesci canori.</l>
    </lg>
    <lg n="17">
     <l n="129">Le sirene de' fossi, allettatrici</l>
     <l n="130">del sonno, di color vari fregiate,</l>
     <l n="131">e del prato e de l'onda abitatrici,</l>
     <l n="132">fanvi col canto lor perpetua state;</l>
     <l n="133">i regni de l'Aurora almi e felici</l>
     <l n="134">paiono questi, ove son genti nate</l>
     <l n="135">che ne' costumi e ne' sembianti loro</l>
     <l n="136">rappresentano ancor l'età de l'oro.</l>
    </lg>
    <lg n="18">
     <l n="137">Or così degna terra e principale</l>
     <l n="138">vi manda ad offerir la patria mia</l>
     <l n="139">se quella secchia, che toglieste a un tale</l>
     <l n="140">de' nostri, col malan che Dio gli dia,</l>
     <l n="141">quando i vostri l'altrier fer tanto male</l>
     <l n="142">e sforzaron la porta che s'aprìa,</l>
     <l n="143">sarà da voi al pozzo rimandata</l>
     <l n="144">publicamente, d'onde fu levata.</l>
    </lg>
    <lg n="19">
     <l n="145">Mentre vi s'offre la fortuna in questo</l>
     <l n="146">di cambiare una secchia in una terra,</l>
     <l n="147">ricordatevi sol che volge presto</l>
     <l n="148">il calvo a chi la chioma non afferra.</l>
     <l n="149">Se non cogliete il tempo, i' vi protesto</l>
     <l n="150">ch'avrete lunga e faticosa guerra,</l>
     <l n="151">né potrete durare a la campagna</l>
     <l n="152">che s'armerà con noi tutta Romagna. —</l>
    </lg>
    <lg n="20">
     <l n="153">Qui tacque il Baldi e nacque un gran bisbiglio,</l>
     <l n="154">né fu chi rispondesse alcuna cosa,</l>
     <l n="155">ma si conobbe in un girar di ciglio</l>
     <l n="156">che la mente d'ognuno era dubbiosa.</l>
     <l n="157">Alfin per consultare ogni periglio</l>
     <l n="158">e non urtare in qualche pietra ascosa,</l>
     <l n="159">fecero al Baldi dir, ch'era presente,</l>
     <l n="160">ch'avrebbe la risposta il dì seguente.</l>
    </lg>
    <lg n="21">
     <l n="161">Il dì che venne, il cambio fu approvato,</l>
     <l n="162">e disser che la secchia eran per darla,</l>
     <l n="163">sottoscritto il contratto e confirmato,</l>
     <l n="164">a qualunque venisse a ripigliarla;</l>
     <l n="165">perch'altramente non volea il Senato</l>
     <l n="166">con atto indegno al pozzo ei rimandarla;</l>
     <l n="167">che in questo il Reggimento era in errore</l>
     <l n="168">se credea di dar legge al vincitore.</l>
    </lg>
    <lg n="22">
     <l n="169">Il Baldi si scusò che non avea</l>
     <l n="170">ordine d'alterar la sua proposta,</l>
     <l n="171">ma che l'istesso giorno egli volea</l>
     <l n="172">ritornare a Bologna per la posta;</l>
     <l n="173">e se 'l partito a la città piacea,</l>
     <l n="174">avrebbe rimandato un messo a posta.</l>
     <l n="175">Così conchiuso il Baldi fe' ritorno,</l>
     <l n="176">né si seppe altro fino al terzo giorno.</l>
    </lg>
    <lg n="23">
     <l n="177">Il terzo dì, ch'ognun stava aspettando</l>
     <l n="178">che non avesse più la pace intoppo,</l>
     <l n="179">eccoti un messaggier venir trottando</l>
     <l n="180">sopra d'un vetturin spallato e zoppo,</l>
     <l n="181">e tratta fuori una protesta o un bando,</l>
     <l n="182">l'affisse al tronco d'un antico pioppo</l>
     <l n="183">che dinanzi a la porta di sua mano</l>
     <l n="184">avea piantato già san Gemignano.</l>
    </lg>
    <lg n="24">
     <l n="185">Dicea la carta: — Il popol bolognese</l>
     <l n="186">quel di Modana sfida a guerra e morte</l>
     <l n="187">se non gli torna in termine d'un mese</l>
     <l n="188">la secchia che rubò su le sue porte. —</l>
     <l n="189">Affisso il foglio, subito riprese</l>
     <l n="190">il suo cammin colui, spronando forte</l>
     <l n="191">quel tripode animale; e in un momento</l>
     <l n="192">parve che via lo si portasse il vento.</l>
    </lg>
    <lg n="25">
     <l n="193">Qual resta il pescator che ne la tana</l>
     <l n="194">mette la man per trarne il granchio vivo,</l>
     <l n="195">e trova serpe o velenosa rana</l>
     <l n="196">o qual si voglia altro animal nocivo</l>
     <l n="197">tal la gente del Potta altera e vana,</l>
     <l n="198">trovar credendo un popolo corrivo,</l>
     <l n="199">quando sentì quella protesta, tutta</l>
     <l n="200">raggrinzò le mascelle e si fe' brutta.</l>
    </lg>
    <lg n="26">
     <l n="201">Ma come ambiziosa per natura,</l>
     <l n="202">dissimulando il naturale affetto,</l>
     <l n="203">mostrò di non curar quella scrittura</l>
     <l n="204">e le minacce altrui volse in diletto:</l>
     <l n="205">non ristorò le ruinate mura,</l>
     <l n="206">non cavò de le fosse il morto letto,</l>
     <l n="207">né di ceder mostrò sembianza alcuna</l>
     <l n="208">a la forza nemica o a la fortuna.</l>
    </lg>
    <lg n="27">
     <l n="209">Ma scrisse a Federico in Alemagna</l>
     <l n="210">quant'era occorso e di suo aiuto il chiese;</l>
     <l n="211">la milizia del pian, de la montagna</l>
     <l n="212">a preparar segretamente attese;</l>
     <l n="213">fe' lega per un anno a la campagna</l>
     <l n="214">col popol parmigian, col cremonese,</l>
     <l n="215">scrisse ne la città fanti e cavalli,</l>
     <l n="216">indi tutta si diede a feste e balli.</l>
    </lg>
    <lg n="28">
     <l n="217">La Fama in tanto al ciel battendo l'ali</l>
     <l n="218">con gli avisi d'Italia arrivò in corte,</l>
     <l n="219">ed al Re Giove fe' sapere i mali</l>
     <l n="220">che d'una secchia era per trar la sorte.</l>
     <l n="221">Giove, che molto amico era a i mortali</l>
     <l n="222">e d'ogni danno lor si dolea forte,</l>
     <l n="223">fe' sonar le campane del suo impero</l>
     <l n="224">e a consiglio chiamar gli dei d'Omero.</l>
    </lg>
    <lg n="29">
     <l n="225">Da le stalle del ciel subito fuori</l>
     <l n="226">i cocchi uscir sovra rotanti stelle,</l>
     <l n="227">e i muli da lettiga e i corridori</l>
     <l n="228">con ricche briglie e ricamate selle:</l>
     <l n="229">più di cento livree di servidori</l>
     <l n="230">si videro apparir pompose e belle,</l>
     <l n="231">che con leggiadra mostra e con decoro</l>
     <l n="232">seguivano i padroni a Concistoro.</l>
    </lg>
    <lg n="30">
     <l n="233">Ma innanzi a tutti il Prencipe di Delo</l>
     <l n="234">sopra d'una carrozza da campagna</l>
     <l n="235">venìa correndo e calpestando il cielo</l>
     <l n="236">con sei ginetti a scorza di castagna:</l>
     <l n="237">rosso il manto, e 'l cappel di terziopelo</l>
     <l n="238">e al collo avea il toson del Re di Spagna:</l>
     <l n="239">e ventiquattro vaghe donzellette</l>
     <l n="240">correndo gli tenean dietro in scarpette.</l>
    </lg>
    <lg n="31">
     <l n="241">Pallade sdegnosetta e fiera in volto</l>
     <l n="242">venìa su una chinea di Bisignano,</l>
     <l n="243">succinta a mezza gamba, in un raccolto</l>
     <l n="244">abito mezzo greco e mezzo ispano:</l>
     <l n="245">parte il crine annodato e parte sciolto</l>
     <l n="246">portava, e ne la treccia a destra mano</l>
     <l n="247">un mazzo d'aironi a la bizzarra,</l>
     <l n="248">e legata a l'arcion la scimitarra.</l>
    </lg>
    <lg n="32">
     <l n="249">Con due cocchi venìa la dea d'Amore:</l>
     <l n="250">nel primo er'ella e le tre Grazie e 'l figlio,</l>
     <l n="251">tutto porpora ed or dentro e di fuore,</l>
     <l n="252">e i paggi di color bianco e vermiglio;</l>
     <l n="253">nel secondo sedean con grand'onore</l>
     <l n="254">cortigiani da cappa e da consiglio,</l>
     <l n="255">il braccier de la dea, l'aio del putto,</l>
     <l n="256">ed il cuoco maggior mastro Presciutto.</l>
    </lg>
    <lg n="33">
     <l n="257">Saturno, ch'era vecchio e accatarrato</l>
     <l n="258">e s'avea messo dianzi un serviziale,</l>
     <l n="259">venìa in una lettiga riserrato</l>
     <l n="260">che sotto la seggetta avea il pitale;</l>
     <l n="261">Marte sopra un cavallo era montato</l>
     <l n="262">che facea salti fuor del naturale;</l>
     <l n="263">le calze a tagli e 'l corsaletto indosso,</l>
     <l n="264">e nel cappello avea un pennacchio rosso.</l>
    </lg>
    <lg n="34">
     <l n="265">Ma la dea de le biade e 'l dio del vino</l>
     <l n="266">venner congiunti e ragionando insieme;</l>
     <l n="267">Nettun si fe' portar da quel delfino</l>
     <l n="268">che fra l'onde del ciel notar non teme:</l>
     <l n="269">nudo, algoso e fangoso era il meschino,</l>
     <l n="270">di che la madre ne sospira e geme,</l>
     <l n="271">ed accusa il fratel di poco amore</l>
     <l n="272">che lo tratti così da pescatore.</l>
    </lg>
    <lg n="35">
     <l n="273">Non comparve la vergine Diana</l>
     <l n="274">che levata per tempo era ita al bosco</l>
     <l n="275">a lavare il bucato a una fontana</l>
     <l n="276">ne le maremme del paese tosco;</l>
     <l n="277">e non tornò, che già la tramontana</l>
     <l n="278">girava il carro suo per l'aer fosco;</l>
     <l n="279">venne sua madre a far la scusa in fretta,</l>
     <l n="280">lavorando su i ferri una calzetta.</l>
    </lg>
    <lg n="36">
     <l n="281">Non intervenne men Giunon Lucina,</l>
     <l n="282">che 'l capo allora si volea lavare;</l>
     <l n="283">Menippo, sovrastante a la cucina</l>
     <l n="284">di Giove, andò le Parche ad iscusare</l>
     <l n="285">che facevano il pan quella mattina,</l>
     <l n="286">indi avean molta stoppa da filare;</l>
     <l n="287">Sileno cantinier restò di fuori</l>
     <l n="288">per inacquare il vin de' servidori.</l>
    </lg>
    <lg n="37">
     <l n="289">De la reggia del ciel s'apron le porte,</l>
     <l n="290">stridon le spranghe e i chiavistelli d'oro;</l>
     <l n="291">passan gli dei da la superba corte</l>
     <l n="292">ne la sala real del Concistoro:</l>
     <l n="293">quivi sottratte a i fulmini di morte</l>
     <l n="294">splendon le ricche mura e i fregi loro;</l>
     <l n="295">vi perde il vanto suo qual più lucente</l>
     <l n="296">e più pregiata gemma ha l'Oriente.</l>
    </lg>
    <lg n="38">
     <l n="297">Posti a seder ne' bei stellati palchi</l>
     <l n="298">i sommi eroi de' fortunati regni,</l>
     <l n="299">ecco i tamburi a un tempo e gli oricalchi</l>
     <l n="300">de l'apparir del Re diedero segni:</l>
     <l n="301">cento fra paggi e camerieri e scalchi</l>
     <l n="302">venìeno, e poscia i proceri più degni;</l>
     <l n="303">e dopo questi Alcide con la mazza,</l>
     <l n="304">capitan de la guardia de la piazza.</l>
    </lg>
    <lg n="39">
     <l n="305">E come quel ch'ancor de la pazzia</l>
     <l n="306">non era ben guarito intieramente,</l>
     <l n="307">per allargare innanzi al Re la via</l>
     <l n="308">menava quella mazza fra la gente:</l>
     <l n="309">ch'un imbriaco svizzero parìa,</l>
     <l n="310">di quei che con villan modo insolente</l>
     <l n="311">sogliono innanzi 'l Papa il dì di festa</l>
     <l n="312">romper a chi le braccia, a chi la testa.</l>
    </lg>
    <lg n="40">
     <l n="313">Col cappello di Giove e con gli occhiali</l>
     <l n="314">seguiva indi Mercuno, e in man tenea</l>
     <l n="315">una borsaccia, dove de' mortali</l>
     <l n="316">le suppliche e l'inchieste ei raccogliea;</l>
     <l n="317">dispensavale poscia a due pitali</l>
     <l n="318">che ne' suoi gabinetti il padre avea,</l>
     <l n="319">dove con molta attenzion e cura</l>
     <l n="320">tenea due volte il giorno segnatura.</l>
    </lg>
    <lg n="41">
     <l n="321">Venne al fin Giove in abito reale</l>
     <l n="322">con quelle stelle ch'han trovate in testa,</l>
     <l n="323">e su le spalle un manto imperiale</l>
     <l n="324">che soleva portar quand'era festa;</l>
     <l n="325">lo scettro in forma avea di pastorale</l>
     <l n="326">e sotto il manto una pomposa vesta</l>
     <l n="327">donatagli dal popol sericano,</l>
     <l n="328">e Ganimede avea la coda in mano.</l>
    </lg>
    <lg n="42">
     <l n="329">A l'apparir del Re surse repente</l>
     <l n="330">da i seggi eterni l'immortal Senato,</l>
     <l n="331">e chinò il capo umìle e riverente</l>
     <l n="332">fin che nel trono eccelso ei fu locato.</l>
     <l n="333">Gli sedea la Fortuna in eminente</l>
     <l n="334">loco a sinistra, ed a la destra il Fato;</l>
     <l n="335">la Morte e 'l Tempo gli facean predella,</l>
     <l n="336">e mostravan d'aver la cacarella.</l>
    </lg>
    <lg n="43">
     <l n="337">Girò lo sguardo intorno, onde sereno</l>
     <l n="338">si fe' l'aer e 'l ciel, tacquero i venti,</l>
     <l n="339">e la terra si scosse e l'ampio seno</l>
     <l n="340">de l'oceano a' suoi divini accenti:</l>
     <l n="341">ei cominciò dal dì che fu ripieno</l>
     <l n="342">di topi il mondo e di ranocchi spenti,</l>
     <l n="343">e narrò le battaglie ad una ad una</l>
     <l n="344">che ne' campi seguir poi de la luna.</l>
    </lg>
    <lg n="44">
     <l n="345"> — Or, disse, una maggior se n'apparecchia</l>
     <l n="346">tra quei del Sipa e la città del Potta:</l>
     <l n="347">sapete ch'è tra lor ruggine vecchia</l>
     <l n="348">e che più volte s'han la testa rotta;</l>
     <l n="349">ma nuova gara or sopra d'una secchia</l>
     <l n="350">han messa in campo; e se non è interrotta,</l>
     <l n="351">l'Italia e il mondo sottosopra veggio:</l>
     <l n="352">intorno a ciò vostro consiglio chieggio. —</l>
    </lg>
    <lg n="45">
     <l n="353">Qui tacque Giove, e 'l guardo a un tempo affisse</l>
     <l n="354">nel padre suo, che gli sedea secondo:</l>
     <l n="355">sorrise il vecchio, e tirò un peto, e disse:</l>
     <l n="356">— Potta, i' credea che ruinasse il mondo;</l>
     <l n="357">che importa a noi se guerra, liti e risse</l>
     <l n="358">turban là giù quel miserabil fondo?</l>
     <l n="359">E se gli uomini son lieti o turbati?</l>
     <l n="360">Io gli vorrei veder tutti impiccati. —</l>
    </lg>
    <lg n="46">
     <l n="361">Marte a quella risposta alzando il ciglio</l>
     <l n="362">— O buon vecchio, gridò, son teco anch'io;</l>
     <l n="363">che importa a questo eterno alto consiglio</l>
     <l n="364">se stato è colà giù turbato o rio?</l>
     <l n="365">Chi è nato a perigliar, viva in periglio,</l>
     <l n="366">viva e goda nel ciel chi è nato dio.</l>
     <l n="367">Io, se la diva mia nol mi disdice,</l>
     <l n="368">l'una e l'altra città farò infelice.</l>
    </lg>
    <lg n="47">
     <l n="369">Sazierà doppia strage il mio furore,</l>
     <l n="370">di corpi morti inalzerò montagne;</l>
     <l n="371">farò laghi di sangue e di sudore,</l>
     <l n="372">e tutte inonderò quelle campagne. —</l>
     <l n="373">— Cavalier, disse Palla, il tuo valore</l>
     <l n="374">san cantar fin le trippe e le lasagne,</l>
     <l n="375">sì che indarno ti studi e t'argomenti</l>
     <l n="376">di farlo or noto a le celesti menti.</l>
    </lg>
    <lg n="48">
     <l n="377">Ma s'hai desio di qualche degna impresa,</l>
     <l n="378">facciam così: va' tu co i Gemignani,</l>
     <l n="379">ch'io sarò de' Petroni a la difesa,</l>
     <l n="380">e ti verrò a incontrar là su que' piani:</l>
     <l n="381">Bologna sempre fu a' miei studi intesa,</l>
     <l n="382">onde tenermi a cintola le mani</l>
     <l n="383">or non debbo per lei; tu meco scendi</l>
     <l n="384">se palma di valor, se gloria attendi. —</l>
    </lg>
    <lg n="49">
     <l n="385">A quel parlar si levò Febo e disse:</l>
     <l n="386">— Vergine bella, i' verrò teco anch'io</l>
     <l n="387">in favor di Bologna, ove ognor visse</l>
     <l n="388">l'antico studio de le Muse e mio. —</l>
     <l n="389">Bacco, che in Citerea le luci fisse</l>
     <l n="390">sempre tenute avea con gran desio</l>
     <l n="391">— Così dunque (rispose in volto irato)</l>
     <l n="392">fia il popol mio da tutti abbandonato?</l>
    </lg>
    <lg n="50">
     <l n="393">La città ch'ognor vive in feste e canti</l>
     <l n="394">fra maschere e tornei per onorarmi,</l>
     <l n="395">ch'ha si dolce liquor, vedrà fra tanti</l>
     <l n="396">travagli suoi qui neghittoso starmi?</l>
     <l n="397">Bella madre d'Amor, che co' sembianti</l>
     <l n="398">puoi far vinta cader la forza e l'armi,</l>
     <l n="399">tu meco scendi: ch'io farò a costoro</l>
     <l n="400">di stoppa rimaner la barba d'oro. —</l>
    </lg>
    <lg n="51">
     <l n="401">Sfavillò Citerea con un sorriso</l>
     <l n="402">che dicea: — Bacia, bacia, anima accesa —</l>
     <l n="403">e gli diede col ciglio a un tempo aviso</l>
     <l n="404">che sarebbe ita seco a quell'impresa.</l>
     <l n="405">Marte, che 'n lei tenea lo sguardo fiso</l>
     <l n="406">avido di litigio e di contesa,</l>
     <l n="407">vedendo ch'ella avea d'andar desio,</l>
     <l n="408">disse: — A la fé, che vo' venir anch'io.</l>
    </lg>
    <lg n="52">
     <l n="409">Gite voi altri pur dove v'aggrada,</l>
     <l n="410">ch'io vo' seguir de la mia diva i passi;</l>
     <l n="411">dove ella volge il piè, convien ch'io vada,</l>
     <l n="412">e quei di voi ch'ella abbandona, lassi.</l>
     <l n="413">Per lei combatte questa invitta spada</l>
     <l n="414">e questa destra; ed or per lei vedrassi</l>
     <l n="415">il Panàro gonfiarsi, e in atto strano</l>
     <l n="416">portar soccorso al Po di sangue umano. —</l>
    </lg>
    <lg n="53">
     <l n="417">Sorrise Palla, ma con occhio bieco</l>
     <l n="418">rimirollo Vulcan ch'era in disparte;</l>
     <l n="419">e disse: — Empio sicario, adunque meco</l>
     <l n="420">comune il letto avrai per ricrearte?</l>
     <l n="421">E Giove stesso accorderassi teco</l>
     <l n="422">nel vituperio di sua figlia a parte?</l>
     <l n="423">Per Stige, ch'io non so chi mi s'arresta</l>
     <l n="424">ch'io non ti do di questo in su la testa. —</l>
    </lg>
    <lg n="54">
     <l n="425">E strignendo un martel ch'al fianco avea,</l>
     <l n="426">sollevò il braccio, e di menar fece atto.</l>
     <l n="427">La manopola allor ch'in man tenea</l>
     <l n="428">lanciògli Marte, e balzò in piedi ratto</l>
     <l n="429">sgangherato gridando: — Anima rea,</l>
     <l n="430">t'insegnerò ben io di starti quatto. —</l>
     <l n="431">Giove che vide accesa una battaglia,</l>
     <l n="432">stese lo scettro e disse: — Olà, canaglia!</l>
    </lg>
    <lg n="55">
     <l n="433">Dove credete star? giuro a Macone</l>
     <l n="434">ch'io vi gastigherò di tanto ardire;</l>
     <l n="435">venga il fulmine tosto. — E l'Aquilone</l>
     <l n="436">il fulmine arrecogli in questo dire.</l>
     <l n="437">Vulcan tratto a' suoi piedi in ginocchione</l>
     <l n="438">chiedea mercede e intiepidiva l'ire</l>
     <l n="439">lagrimando i suoi casi e l'empia sorte,</l>
     <l n="440">ma più l'infedeltà de la consorte.</l>
    </lg>
    <lg n="56">
     <l n="441">Citerea, che si vide a mal partito,</l>
     <l n="442">per una porticella di nascosto</l>
     <l n="443">da lo sdegno del padre e del marito,</l>
     <l n="444">mentre questi piagnea, s'involò tosto:</l>
     <l n="445">e dietro a lei senza aspettar invito</l>
     <l n="446">corsero il dio de l'armi e 'l dio del mosto;</l>
     <l n="447">ella in terra con lor prese la via,</l>
     <l n="448">e in mezzo a lor dormì su l'osteria.</l>
    </lg>
    <lg n="57">
     <l n="449">Gli abbracciamenti, i baci e i colpi lieti</l>
     <l n="450">tace la casta Musa e vergognosa;</l>
     <l n="451">da la congiunzion di que' pianeti</l>
     <l n="452">ritorce il plettro e di cantar non osa:</l>
     <l n="453">mormora sol fra sé detti segreti</l>
     <l n="454">ch'al fuggir de la notte umida ombrosa</l>
     <l n="455">fatto avean Marte e 'l giovane tebano</l>
     <l n="456">trenta volte cornuto il dio Vulcano.</l>
    </lg>
    <lg n="58">
     <l n="457">L'oste di Castelfranco un gran pollaio</l>
     <l n="458">con uova fresche avea quanto la rena;</l>
     <l n="459">ne bebbero i due amanti un centinaio,</l>
     <l n="460">che smidollata si sentian la schiena:</l>
     <l n="461">ma la diva ne volle solo un paio,</l>
     <l n="462">che d'altro forse avea la pancia piena.</l>
     <l n="463">La diva, per non dar di sé sospetto,</l>
     <l n="464">presa la forma avea d'un giovinetto.</l>
    </lg>
    <lg n="59">
     <l n="465">Di candido ermesin tutto trinciato</l>
     <l n="466">sopra seta vermiglia era vestita,</l>
     <l n="467">con un colletto bianco profumato,</l>
     <l n="468">calzetta bianca e cinta colorita:</l>
     <l n="469">di bianco il piè leggiadro era calzato;</l>
     <l n="470">non si potea veder più bella vita;</l>
     <l n="471">un pugnaletto d'or cingeva al fianco,</l>
     <l n="472">e nel cappello un pennacchietto bianco.</l>
    </lg>
    <lg n="60">
     <l n="473">Ma l'oste ch'era guercio e Bolognese,</l>
     <l n="474">tanto peggio stimò ne' suoi concetti</l>
     <l n="475">quando corcarsi in terzo egli comprese</l>
     <l n="476">l'amoroso garzon fra tanti letti.</l>
     <l n="477">Sgombrarono gli dei tosto il paese,</l>
     <l n="478">che di colui conobbero i sospetti,</l>
     <l n="479">temendo che 'l fellon con falso indizio</l>
     <l n="480">non gli accusasse quivi al Malefizio.</l>
    </lg>
    <lg n="61">
     <l n="481">A Modana passar quella mattina,</l>
     <l n="482">e ritrovar che vi si fea gran festa:</l>
     <l n="483">un palio di teletta cremesina</l>
     <l n="484">correasi a fiori d'or tutta contesta.</l>
     <l n="485">Vedendo quella gente pellegrina,</l>
     <l n="486">ognuno a gara ne facea richiesta;</l>
     <l n="487">e molti li tenean per recitanti</l>
     <l n="488">venuti a preparar comedie inanti.</l>
    </lg>
    <lg n="62">
     <l n="489">Dicean che Marte il Capitan Cardone,</l>
     <l n="490">e Bacco esser dovea l'innamorato,</l>
     <l n="491">e quel vago leggiadro e bel garzone</l>
     <l n="492">esser a far da donna ammaestrato.</l>
     <l n="493">Così alle volte ancor fuor di ragione</l>
     <l n="494">si tocca il punto, e molti han profetato</l>
     <l n="495">che si credean di favellare a caso.</l>
     <l n="496">La sorte ed il saper stanno in un vaso.</l>
    </lg>
    <lg n="63">
     <l n="497">Poscia che passeggiata a parte a parte</l>
     <l n="498">ebber gli dei quella città fetente,</l>
     <l n="499">e ben considerato il sito e l'arte</l>
     <l n="500">del guerreggiare e 'l cor di quella gente,</l>
     <l n="501">a un'osteria si trassero in disparte</l>
     <l n="502">ch'avea un trebbian di dio dolce e rodente,</l>
     <l n="503">e con capponi e starne e quel buon vino</l>
     <l n="504">cenaron tutti e tre da paladino.</l>
    </lg>
    <lg n="64">
     <l n="505">Mentre questi godean, dall'altro canto</l>
     <l n="506">Pallade e Febo eran discesi in terra,</l>
     <l n="507">e concitando gìan Bologna intanto</l>
     <l n="508">e le città de la Romagna in guerra:</l>
     <l n="509">quanto è dal Reno al Rubicone, e quanto</l>
     <l n="510">tra 'l monte e 'l mar quivi s'estende e serra,</l>
     <l n="511">s'unisce con Bologna e s'apparecchia</l>
     <l n="512">di gir con l'armi a racquistar la secchia.</l>
    </lg>
    <lg n="65">
     <l n="513">L'intesero gli amanti, e a la difesa</l>
     <l n="514">prepararono anch'essi i lor vassalli:</l>
     <l n="515">Bacco chiamò i Tedeschi a quell'impresa,</l>
     <l n="516">e andò fin in Germania ad invitalli.</l>
     <l n="517">Essi quand'ebber la sua voglia intesa,</l>
     <l n="518">in un momento armar fanti e cavalli,</l>
     <l n="519">benedicendo ottobre e San Martino,</l>
     <l n="520">e sperando notar tutti nel vino.</l>
    </lg>
    <lg n="66">
     <l n="521">Marte restò in Italia a preparare</l>
     <l n="522">la milizia di Parma e di Cremona;</l>
     <l n="523">Venere disse che volea tentare</l>
     <l n="524">di far venir un re quivi in persona;</l>
     <l n="525">e passando dov'Arno ha foce in mare,</l>
     <l n="526">si fe' da le Nereidi a la Gorgona</l>
     <l n="527">portar, e quindi a l'isola de' Sardi</l>
     <l n="528">ricca di cacio e d'uomini bugiardi.</l>
    </lg>
   </lg>
  </body>
 </text>
</TEI>