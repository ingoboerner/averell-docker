<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO XI</title>
    <author>Alessandro Tassoni</author>
   </titleStmt>
   <extent>
    <measure unit="stanza">62</measure>
    <measure unit="line">496</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-xi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO XI</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO XI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Poiché la fama al fin con mille prove</l>
     <l n="2">mostrò l'infamie sue scoperte al Conte,</l>
     <l n="3">e gli fece veder come si trove</l>
     <l n="4">con la corona d'Atteone in fronte,</l>
     <l n="5">contra la moglie irato in forme nuove</l>
     <l n="6">si volse a vendicar l'ingiurie e l'onte,</l>
     <l n="7">e per farla morir con vituperio</l>
     <l n="8">l'accusò di veleno e d'adulterio.</l>
    </lg>
    <lg n="2">
     <l n="9">Per tutto il campo allor si fe' palese</l>
     <l n="10">quel ch'era prima occulto o almeno in forse.</l>
     <l n="11">La donna francamente si difese,</l>
     <l n="12">e le querele in lui tutte ritorse,</l>
     <l n="13">e fe' rider ognun quando s'intese</l>
     <l n="14">com'ella seppe al suo periglio opporse,</l>
     <l n="15">e d'inganno pagar l'ingannatore</l>
     <l n="16">ch'ebbe poscia a cacar l'anima e 'l core.</l>
    </lg>
    <lg n="3">
     <l n="17">Il Conte, che si vede andar fallato</l>
     <l n="18">contra la moglie il suo primier disegno,</l>
     <l n="19">pensa di vendicarsi in altro lato,</l>
     <l n="20">e volge contra Titta ogni suo sdegno;</l>
     <l n="21">sa che per ritrovarsi imprigionato,</l>
     <l n="22">per forza ha da tener le mani a segno;</l>
     <l n="23">lo chiama traditor solennemente</l>
     <l n="24">e aggiugne che se 'l nega, ei se ne mente;</l>
    </lg>
    <lg n="4">
     <l n="25">e che gliel proverà con lancia e spada</l>
     <l n="26">in chiuso campo a publico duello;</l>
     <l n="27">e perché la disfida attorno vada,</l>
     <l n="28">la fa stampar distinta in un cartello,</l>
     <l n="29">e vantasi d'aver trovata strada</l>
     <l n="30">da non potere in qual si voglia appello</l>
     <l n="31">d'abbattimento o giusto o temerario</l>
     <l n="32">sottoporsi al mentir de l'avversario.</l>
    </lg>
    <lg n="5">
     <l n="33">Ma gli amici di Titta avendo intesa</l>
     <l n="34">la disfida, s'uniro in suo favore,</l>
     <l n="35">e feron sì che la sua causa presa</l>
     <l n="36">e terminata fu senza rigore:</l>
     <l n="37">anzi, perch'ei serviva in quella impresa</l>
     <l n="38">contra Bologna e 'l Papa suo signore,</l>
     <l n="39">fu scarcerato come ghibellino</l>
     <l n="40">senza fargli pagar pur un quattrino.</l>
    </lg>
    <lg n="6">
     <l n="41">Sciolto ch'ei fu, rivolse ogni pensiero</l>
     <l n="42">a la battaglia pronto e risoluto;</l>
     <l n="43">preparò l'armi e preparò il destriero,</l>
     <l n="44">né consiglio aspettò, né chiese aiuto.</l>
     <l n="45">Poco avanti da Roma un cavaliero</l>
     <l n="46">nel campo modanese era venuto,</l>
     <l n="47">di casa Toscanella, Attilio detto,</l>
     <l n="48">e fu da lui per suo padrino eletto.</l>
    </lg>
    <lg n="7">
     <l n="49">Questi era un tal piccin pronto ed accorto,</l>
     <l n="50">inventor di facezie e astuto tanto,</l>
     <l n="51">che non fu mai Giudeo sì scaltro e scorto</l>
     <l n="52">che non perdesse in paragone il vanto;</l>
     <l n="53">uccellava i poeti, e per diporto</l>
     <l n="54">spesso n'avea qualche adunata a canto,</l>
     <l n="55">ma con modi sì lesti e sì faceti,</l>
     <l n="56">che tutti si partìan contenti e lieti.</l>
    </lg>
    <lg n="8">
     <l n="57">In armi non avea fatto gran cose,</l>
     <l n="58">però ch'in Roma allor si costumava</l>
     <l n="59">fare a le pugna, e certe bellicose</l>
     <l n="60">genti il governator le castigava:</l>
     <l n="61">ma egli ebbe un cor d'Orlando, e si dispose</l>
     <l n="62">d'ire a la guerra, perché dubitava</l>
     <l n="63">de' birri, avendo in certo suo accidente</l>
     <l n="64">scardassata la tigna a un insolente.</l>
    </lg>
    <lg n="9">
     <l n="65">Il Conte allor che vide al vento sparsi</l>
     <l n="66">tutti i disegni e 'l suo pensier fallace,</l>
     <l n="67">cominciò con gli amici a consigliarsi</l>
     <l n="68">se v'era modo alcun di far la pace;</l>
     <l n="69">vorrebbe aver taciuto, e ritrovarsi</l>
     <l n="70">fuor de la perigliosa impresa audace,</l>
     <l n="71">ché sente il cor che teme e si ritira,</l>
     <l n="72">e manca l'ardimento in mezzo a l'ira.</l>
    </lg>
    <lg n="10">
     <l n="73">Ma il Conte di Miceno e 'l Potta stesso</l>
     <l n="74">e Gherardo e Manfredi e 'l buon Roldano</l>
     <l n="75">gli furo intorno, e 'l vituperio espresso,</l>
     <l n="76">dov'ei cadea, gli fer distinto e piano;</l>
     <l n="77">indi promiser tutti essergli appresso,</l>
     <l n="78">e la pugna spartir di propria mano;</l>
     <l n="79">ond'ei riprese core, e per padrino</l>
     <l n="80">s'elesse il Conte dì San Valentino.</l>
    </lg>
    <lg n="11">
     <l n="81">Questi, che ne la scherma avea grand'arte,</l>
     <l n="82">subito gl'insegnò colpi maestri</l>
     <l n="83">da ferire il nemico in ogni parte,</l>
     <l n="84">e modi da parar securi e destri:</l>
     <l n="85">indi rivide l'armi a parte a parte</l>
     <l n="86">del cavaliero e i guernimenti equestri;</l>
     <l n="87">ma un petto, senza cor, che l'aria teme,</l>
     <l n="88">non l'armerìan cento arsenali insieme.</l>
    </lg>
    <lg n="12">
     <l n="89">La notte a la battaglia precedente</l>
     <l n="90">che fra i due cavalier seguir dovea,</l>
     <l n="91">volgendo il Conte l'affannata mente</l>
     <l n="92">al periglio mortal ch'egli correa,</l>
     <l n="93">ricominciò a pensar tutto dolente</l>
     <l n="94">di nol voler tentar, s'egli potea;</l>
     <l n="95">e innanzi l'alba i suoi chiamò fremendo,</l>
     <l n="96">un gran dolor di ventre aver fingendo.</l>
    </lg>
    <lg n="13">
     <l n="97">Il padrin, che dormìa poco lontano,</l>
     <l n="98">tutto confuso si destò a quell'atto;</l>
     <l n="99">con panni caldi e una lucerna in mano</l>
     <l n="100">Bertoccio suo scudier v'accorse ratto;</l>
     <l n="101">e 'l barbier de la villa e 'l sagrestano</l>
     <l n="102">di Sant'Ambrogio v'arrivaro a un tratto;</l>
     <l n="103">e 'l provido barbier, ch'intese il male,</l>
     <l n="104">gli fe' subitamente un serviziale.</l>
    </lg>
    <lg n="14">
     <l n="105">Ed egli per non dar di sé sospetto,</l>
     <l n="106">cheto se 'l prese e si mostrò contento,</l>
     <l n="107">ma fingendo che poi non fesse effetto,</l>
     <l n="108">né prendesse il dolore alleggiamento,</l>
     <l n="109">chiamò gli amici e i servidori al letto,</l>
     <l n="110">e disse che volea far testamento;</l>
     <l n="111">onde mandò per Mortalin notaio,</l>
     <l n="112">che venne con la carta e 'l calamaio.</l>
    </lg>
    <lg n="15">
     <l n="113">La prima cosa lasciò l'alma a Dio,</l>
     <l n="114">e lasciò il corpo a quell'eccelsa terra</l>
     <l n="115">dov'era nato, e per legato pio</l>
     <l n="116">danari in bianco e quantità di terra;</l>
     <l n="117">indi tratto da folle e van desio</l>
     <l n="118">a dispensar gli arredi suoi da guerra,</l>
     <l n="119">lasciò la lancia al Re di Tartaria</l>
     <l n="120">e lo scudo al Soldan de la Soria;</l>
    </lg>
    <lg n="16">
     <l n="121">la spada a Federico Imperatore</l>
     <l n="122">ed al popol romano il corsaletto,</l>
     <l n="123">a la reina del mar d'Adria, onore</l>
     <l n="124">del secol nostro, un guanto e un braccialetto;</l>
     <l n="125">l'altro lasciollo a la città del fiore,</l>
     <l n="126">e al greco Imperator lasciò l'elmetto;</l>
     <l n="127">ma il cimier, che portar solea in battaglia,</l>
     <l n="128">ricadeva al signor di Cornovaglia.</l>
    </lg>
    <lg n="17">
     <l n="129">Lasciò l'onore a la città del Potta,</l>
     <l n="130">poi fe' del resto il suo padrino erede.</l>
     <l n="131">D'intorno al letto suo s'era ridotta</l>
     <l n="132">gran turba intanto, chi a seder, chi in piede;</l>
     <l n="133">fra' quali stando il buon Roldano allotta,</l>
     <l n="134">che non prestava a le sue ciance fede,</l>
     <l n="135">gli dicea a l'orecchia tratto tratto:</l>
     <l n="136">— Conte, tu sei vituperato a fatto.</l>
    </lg>
    <lg n="18">
     <l n="137">Non vedi che costor t'han conosciuto</l>
     <l n="138">che per tema tu fai de l'ammalato?</l>
     <l n="139">Salta su presto, e non far più rifiuto,</l>
     <l n="140">ché tu svergogni tutto il parentato;</l>
     <l n="141">noi spartiremo e ti daremo aiuto</l>
     <l n="142">subito che l'assalto è incominciato. —</l>
     <l n="143">Il Conte si ristrigne e si lamenta</l>
     <l n="144">e si vorrìa levar, ma non s'attenta.</l>
    </lg>
    <lg n="19">
     <l n="145">Di tenda in tenda in tanto era volata</l>
     <l n="146">la fama di quell'atto, e ognun ridea.</l>
     <l n="147">Renoppia, che non era ancor levata,</l>
     <l n="148">un paggio gli mandò che gli dicea</l>
     <l n="149">che stava per servirlo apparecchiata,</l>
     <l n="150">e accompagnarlo in campo, e ben credea</l>
     <l n="151">ch'egli si porterebbe in tal maniera</l>
     <l n="152">ch'ella n'avrebbe poscia a gire altiera.</l>
    </lg>
    <lg n="20">
     <l n="153">Quest'ambasciata gli trafisse il core</l>
     <l n="154">e destò la vergogna addormentata,</l>
     <l n="155">e cominciaro in lui viltà ed onore</l>
     <l n="156">a combatter la mente innamorata:</l>
     <l n="157">s'alza a sedere, e dice che 'l dolore</l>
     <l n="158">mitigato ha il favor de la sua amata,</l>
     <l n="159">e s'adatta a vestir, ma la viltade</l>
     <l n="160">finge che 'l dolor torni, e giù ricade.</l>
    </lg>
    <lg n="21">
     <l n="161">E la pittrice già de l'Oriente</l>
     <l n="162">pennelleggiando il ciel de' suoi colori</l>
     <l n="163">abbelliva le strade ad dì nascente,</l>
     <l n="164">e Flora le spargea di vaghi fiori:</l>
     <l n="165">quindi usciva del Sole il carro ardente,</l>
     <l n="166">e di raggi e di luce e di splendori</l>
     <l n="167">vestiva l'aria, il mar, la piaggia e 'l monte,</l>
     <l n="168">e la notte cadea da l'orizonte:</l>
    </lg>
    <lg n="22">
     <l n="169">quando comparve il Conte di Miceno</l>
     <l n="170">col medico Cavalca in compagnia.</l>
     <l n="171">Il medico a l'orina in un baleno</l>
     <l n="172">conobbe il mal che l'infelice avìa,</l>
     <l n="173">e fattosi recare un fiasco pieno</l>
     <l n="174">di vecchia e dilicata malvagìa,</l>
     <l n="175">gli ne fece assaggiar tre gran bicchieri,</l>
     <l n="176">ed ei pronto gli bebbe e volontieri.</l>
    </lg>
    <lg n="23">
     <l n="177">Cominciò il vino a lavorar pian piano,</l>
     <l n="178">e a riscaldar il cor timido e vile,</l>
     <l n="179">e a mandar al cervel più di lontano</l>
     <l n="180">stupido e incerto il suo vapor sottile:</l>
     <l n="181">onde il Conte gridò ch'era già sano,</l>
     <l n="182">che 'l dolor gli avea tolto il vin gentile,</l>
     <l n="183">e balzando del letto i panni chiese,</l>
     <l n="184">e tosto si vestì l'usato arnese.</l>
    </lg>
    <lg n="24">
     <l n="185">Indi tratto fremendo il brando fuora,</l>
     <l n="186">tagliò Zefiro in pezzi e l'aura estiva,</l>
     <l n="187">e se non era il suo padrino, allora</l>
     <l n="188">a la battaglia senz'altr'armi ei giva.</l>
     <l n="189">L'almo liquor che i timidi rincora</l>
     <l n="190">puote assai più che la virtù nativa:</l>
     <l n="191">ben profetò di lui l'antica gente</l>
     <l n="192">ch'era sovra ogni re forte e possente.</l>
    </lg>
    <lg n="25">
     <l n="193">Or mentre s'arma, ecco Renoppia viene</l>
     <l n="194">e 'l coraggio gli adoppia e la baldanza,</l>
     <l n="195">che con dolci parole e luci piene</l>
     <l n="196">d'amor gli fa d'accompagnarlo instanza,</l>
     <l n="197">egli che 'l foco acceso ha ne le vene,</l>
     <l n="198">commosso da desìo fuor di speranza</l>
     <l n="199">e da furor di vino, ambo i ginocchi</l>
     <l n="200">a terra inchina, e dice a que' begli occhi:</l>
    </lg>
    <lg n="26">
     <l n="201">— O del cielo d'Amor ridenti stelle</l>
     <l n="202">onde de la mia vita il corso pende,</l>
     <l n="203">d'amorosa fortuna ardenti e belle</l>
     <l n="204">ruote dove mia sorte or sale, or scende,</l>
     <l n="205">imagini del sol , vive facelle</l>
     <l n="206">di quel foco gentil che l'alme incende,</l>
     <l n="207">il cui raggio, il cui lampo, il cui splendore</l>
     <l n="208">ogn'intelletto abbaglia, arde ogni core;</l>
    </lg>
    <lg n="27">
     <l n="209">occhi de l'alma mia, pupille amate,</l>
     <l n="210">lucidi specchi ove beltà vagheggia</l>
     <l n="211">sé stessa; archi celesti ond'infocate</l>
     <l n="212">quadrella aventa Amor ch'in voi guerreggia;</l>
     <l n="213">de le vostre sembianze onde il fregiate,</l>
     <l n="214">così splende il mio cor, così lampeggia,</l>
     <l n="215">ch'ei non invidia al ciel le stelle sue,</l>
     <l n="216">ben che sian tante, e voi non più che due.</l>
    </lg>
    <lg n="28">
     <l n="217">Come a i raggi del sole arde d'amore</l>
     <l n="218">la terra e spiega la purpurea veste,</l>
     <l n="219">così a i vostri be' raggi arde il mio core,</l>
     <l n="220">e di vaghi pensier tutto si veste.</l>
     <l n="221">Quest'alma si solleva al suo fattore,</l>
     <l n="222">e ammira in voi di quella man celeste</l>
     <l n="223">le meraviglie, e dal mortal si svelle,</l>
     <l n="224">o degli occhi del ciel luci più belle.</l>
    </lg>
    <lg n="29">
     <l n="225">Rimiratemi voi con lieto ciglio</l>
     <l n="226">del cieco viver mio lumi fidati,</l>
     <l n="227">siate voi testimoni al mio periglio,</l>
     <l n="228">e scorgetemi voi co' guardi amati;</l>
     <l n="229">ché fia vana ogni forza, ogni consiglio,</l>
     <l n="230">cadrà l'empio e fellon ne' propri aguati,</l>
     <l n="231">e non che di pugnar con lui mi caglia,</l>
     <l n="232">ma sfiderò l'inferno anco a battaglia. —</l>
    </lg>
    <lg n="30">
     <l n="233">Così detto risorge, e 'l destrier chiede</l>
     <l n="234">tutto foco ne gli atti e ne' sembianti,</l>
     <l n="235">e fa stupire ognun che l'ode e vede</l>
     <l n="236">sì diverso da quel ch'egli era innanti.</l>
     <l n="237">Ma Titta armato già dal capo al piede</l>
     <l n="238">con armi e piume nere e neri ammanti</l>
     <l n="239">in campo era comparso, accompagnato</l>
     <l n="240">dal solo suo padrin senz'altri a lato.</l>
    </lg>
    <lg n="31">
     <l n="241">La desiosa turba intenta aspetta</l>
     <l n="242">che venga il Conte, e mormorando freme,</l>
     <l n="243">s'empiono i palchi intorno, e folta e stretta</l>
     <l n="244">corona siede in su le sbarre estreme,</l>
     <l n="245">e da i casi seguiti omai sospetta</l>
     <l n="246">che 'l Conte ceda, e la sua fama preme:</l>
     <l n="247">quando a un tempo s'udir trombe diverse</l>
     <l n="248">da quella parte, e 'l padiglion s'aperse.</l>
    </lg>
    <lg n="32">
     <l n="249">Ed ecco, da cinquanta accompagnato</l>
     <l n="250">de' primi de l'esercito possente,</l>
     <l n="251">il Conte comparir ne lo steccato</l>
     <l n="252">con sopravesta bianca e rilucente,</l>
     <l n="253">sopra un caval pomposamente armato</l>
     <l n="254">che generato par di foco ardente;</l>
     <l n="255">sbuffa, anitrisce, il fren morde, e la terra</l>
     <l n="256">zappa col piede e fa col vento guerra.</l>
    </lg>
    <lg n="33">
     <l n="257">Disarmata ha la fronte, armato il petto,</l>
     <l n="258">nude le mani, e sopra un bianco ubino</l>
     <l n="259">gli va innanzi Renoppia, e 'l ricco elmetto</l>
     <l n="260">gli porta e 'l buon Gherardo il brando fino,</l>
     <l n="261">il brando famosissimo e perfetto</l>
     <l n="262">di Don Chisotto; e 'l fodro ha il suo padrino.</l>
     <l n="263">Ha Voluce lo scudo, e seco a canto</l>
     <l n="264">Roldan la lancia, e Giacopino un guanto.</l>
    </lg>
    <lg n="34">
     <l n="265">L'altro ha Bertoldo, e l'uno e l'altro sprone</l>
     <l n="266">gli portano Lanfranco e Galeotto,</l>
     <l n="267">e 'l Conte Alberto in cima d'un bastone</l>
     <l n="268">la cuffia da infodrar l'elmo di sotto:</l>
     <l n="269">ma dietro a tutti fuor del padiglione</l>
     <l n="270">l'interprete Zannin venìa di trotto</l>
     <l n="271">sopra d'un asinel, portando in fretta</l>
     <l n="272">l'orinale, una ombrella e una scopetta.</l>
    </lg>
    <lg n="35">
     <l n="273">Armato il cavalier di tutto punto</l>
     <l n="274">e compartito il sole a i combattenti,</l>
     <l n="275">diede il segno la tromba, e tutto a un punto</l>
     <l n="276">si mossero i destrier come due venti.</l>
     <l n="277">Fu il cavalier roman nel petto giunto,</l>
     <l n="278">ma l'armi sue temprate e rilucenti</l>
     <l n="279">ressero, e 'l Conte a quell'incontro strano</l>
     <l n="280">la lancia si lasciò correr per mano.</l>
    </lg>
    <lg n="36">
     <l n="281">Ei fu colto da Titta a la gorgiera</l>
     <l n="282">tra il confin de lo scudo e de l'elmetto</l>
     <l n="283">d'una percossa sì possente e fiera</l>
     <l n="284">che gli fece inarcar la fronte e 'l petto;</l>
     <l n="285">si schiodò la goletta, e la visiera</l>
     <l n="286">s'aperse, e diede lampi il corsaletto;</l>
     <l n="287">volaro i tronchi al ciel de l'asta rotta,</l>
     <l n="288">e perdé staffe e briglia il Conte allotta.</l>
    </lg>
    <lg n="37">
     <l n="289">Caduta la visiera il Conte mira,</l>
     <l n="290">e vede rosseggiar la sopravesta,</l>
     <l n="291">e — Oimé son morto, — e' grida; e 'l guardo gira</l>
     <l n="292">a gli scudieri suoi con faccia mesta;</l>
     <l n="293">— Aita, che già 'l cor l'anima spira,</l>
     <l n="294">replica in voce fioca, aita presta. —</l>
     <l n="295">Accorrono a quel suon cento persone,</l>
     <l n="296">e mezzo morto il cavano d'arcione.</l>
    </lg>
    <lg n="38">
     <l n="297">Il portano a la tenda, e sopra un letto</l>
     <l n="298">gli cominciano l'armi e i panni a sciorre,</l>
     <l n="299">il chirurgo cavar gli fa l'elmetto,</l>
     <l n="300">e 'l prete a confessarlo in fretta corre;</l>
     <l n="301">tutti gli amici suoi morto in effetto</l>
     <l n="302">il tengono, e ciascun parla e discorre</l>
     <l n="303">che non era da porre a tal cimento</l>
     <l n="304">un uom privo di forza e d'ardimento.</l>
    </lg>
    <lg n="39">
     <l n="305">Ma Titta poi che l'avversario vede</l>
     <l n="306">per morto riportar ne le sue tende,</l>
     <l n="307">passeggia il campo a suon di trombe, e riede</l>
     <l n="308">dove la parte sua lieta l'attende;</l>
     <l n="309">fastoso è sì che di valor non cede</l>
     <l n="310">a Marte stesso, e de l'arcion discende,</l>
     <l n="311">e scrive pria che disarmar la chioma,</l>
     <l n="312">e spedisce un corrièro in fretta a Roma.</l>
    </lg>
    <lg n="40">
     <l n="313">Scrive ch'un cavalier d'alto valore</l>
     <l n="314">di quelle parti, uom tanto principale</l>
     <l n="315">che forse non ve n'era altro maggiore</l>
     <l n="316">né ch'a lui fosse di possanza eguale,</l>
     <l n="317">avuto avea di provocarlo core,</l>
     <l n="318">e di prender con lui pugna mortale;</l>
     <l n="319">e ch'esso de gli eserciti in cospetto</l>
     <l n="320">gli avea passato al primo incontro il petto.</l>
    </lg>
    <lg n="41">
     <l n="321">Spedì il corriero a Gaspar Salviani</l>
     <l n="322">decan de l'Accademia de' Mancini,</l>
     <l n="323">che ne desse l'aviso a i Frangipani</l>
     <l n="324">signor di Nemi e a i loro amici Ursini,</l>
     <l n="325">e al Cavalier del Pozzo e a i due romani</l>
     <l n="326">famosi ingegni, il Cesi e 'l Cesarini,</l>
     <l n="327">et al non men di lor dotto e cortese</l>
     <l n="328">Sforza gentil Pallavicin Marchese;</l>
    </lg>
    <lg n="42">
     <l n="329">che tutti disser poi ch'egli era matto,</l>
     <l n="330">quando s'intese ciò ch'era seguito.</l>
     <l n="331">Intanto avean spogliato il Conte, a fatto</l>
     <l n="332">dal terror de la morte instupidito,</l>
     <l n="333">e gìan cercando due chirurghi a un tratto</l>
     <l n="334">il colpo onde dicea d'esser ferito;</l>
     <l n="335">né ritrovando mai rotta la pelle</l>
     <l n="336">ricominciar le risa e le novelle.</l>
    </lg>
    <lg n="43">
     <l n="337">Il Conte dicea lor: — Mirate bene,</l>
     <l n="338">perché la sopravesta è insanguinata,</l>
     <l n="339">e non dite così per darmi spene,</l>
     <l n="340">ché già l'anima mia sta preparata:</l>
     <l n="341">venga la sopravesta. — E quella viene,</l>
     <l n="342">né san cosa trovar di che segnata</l>
     <l n="343">sia, né ch'a sangue assomigliar si possa,</l>
     <l n="344">eccetto un nastro o una fetuccia rossa</l>
    </lg>
    <lg n="44">
     <l n="345">ch'allacciava da collo, e sciolta s'era</l>
     <l n="346">e pendea giù per fino a la cintura.</l>
     <l n="347">Conobber tutti allor distinta e vera</l>
     <l n="348">la ferita del Conte e la paura;</l>
     <l n="349">egli accortosi al fin di che maniera</l>
     <l n="350">s'era abbagliato, l'ha per sua ventura,</l>
     <l n="351">e ne ringrazia Dio levando al cielo</l>
     <l n="352">ambe le mani e 'l cor con puro zelo.</l>
    </lg>
    <lg n="45">
     <l n="353">E a Titta e a la moglier sua perdonando</l>
     <l n="354">si scorda i falli lor sì gravi e tanti,</l>
     <l n="355">e fa voto d'andar pellegrinando</l>
     <l n="356">a Roma a visitar que' luoghi santi,</l>
     <l n="357">e dare in tanto a la milizia bando</l>
     <l n="358">per meglio prepararsi a nuovi vanti.</l>
     <l n="359">Così il monton che cozza, si ritira</l>
     <l n="360">e torna poi con maggior colpo ed ira.</l>
    </lg>
    <lg n="46">
     <l n="361">Ma come a Roma poi gisse e trattasse</l>
     <l n="362">in camera col Papa a grand'onore,</l>
     <l n="363">e l'alloggio per forza ivi occupasse</l>
     <l n="364">ne l'albergo real d'un mio signore,</l>
     <l n="365">e quindi poscia in Bulgaria levasse</l>
     <l n="366">co la possanza sua, col suo valore</l>
     <l n="367">a quel becco del Turco un nuovo stato,</l>
     <l n="368">fia da più degno stil forse cantato:</l>
    </lg>
    <lg n="47">
     <l n="369">ché versi non ho io tanto sonori</l>
     <l n="370">che bastino a cantar sì belle cose,</l>
     <l n="371">e torno a Titta, che già uscendo fuori,</l>
     <l n="372">poi che a la tenda sua l'armi depose,</l>
     <l n="373">pel campo se ne gìa sbuffando orrori</l>
     <l n="374">con sembianze superbe e dispettose,</l>
     <l n="375">quando accertato fu che la ferita</l>
     <l n="376">del Conte nel cercar s'era smarrita.</l>
    </lg>
    <lg n="48">
     <l n="377">Qual leggiero pallon di vento pregno</l>
     <l n="378">per le strade del ciel sublime alzato,</l>
     <l n="379">s'incontra ferro acuto o acuto legno,</l>
     <l n="380">si vede ricader vizzo e sfiatato,</l>
     <l n="381">tale il romano altier, che fea disegno</l>
     <l n="382">d'essersi con quel colpo immortalato,</l>
     <l n="383">sgonfiossi a quell'aviso, e di cordoglio</l>
     <l n="384">parve un topo caduto in mezzo a l'oglio.</l>
    </lg>
    <lg n="49">
     <l n="385">Ma il padrin ch'era accorto, il confortava</l>
     <l n="386">e dicea: — Titta mio, non dubitare,</l>
     <l n="387">non è bravo oggidì se non chi brava,</l>
     <l n="388">e, come diciam noi, chi sa sfiondare:</l>
     <l n="389">se per vinto e per morto or or si dava</l>
     <l n="390">il Conte e al padiglion si fea portare,</l>
     <l n="391">perché non possiam noi per tale ancora</l>
     <l n="392">nominarlo a le genti in campo e fuora?</l>
    </lg>
    <lg n="50">
     <l n="393">A te deve bastar ch'egli sia vinto</l>
     <l n="394">al primo colpo tuo; ché s'ei non muore,</l>
     <l n="395">non fu il tuo fin ch'ei rimanesse estinto,</l>
     <l n="396">ma sol di rimaner tu vincitore:</l>
     <l n="397">lascia correr la fama, o vero o finto</l>
     <l n="398">che sia questo successo, egli è a tuo onore,</l>
     <l n="399">ed io farò che immortalato resti</l>
     <l n="400">da la musa gentil di Fulvio Testi.</l>
    </lg>
    <lg n="51">
     <l n="401">Fulvio col Conte ha non vulgari sdegni,</l>
     <l n="402">e canterà di te l'armi e gli amori,</l>
     <l n="403">dirà l'alte bellezze e i fregi degni</l>
     <l n="404">ch'ornan colei ch'idolatrando adori,</l>
     <l n="405">le compagnie d'uficio, i censi e i pegni</l>
     <l n="406">che per lei festi già su i primi fiori,</l>
     <l n="407">e i casali e le vigne e gli altri beni</l>
     <l n="408">c'hai spesi in vagheggiar gli occhi sereni.</l>
    </lg>
    <lg n="52">
     <l n="409">Gran contento a gli amanti e gran diletto</l>
     <l n="410">che possano veder le luci amate,</l>
     <l n="411">che portano squarciati i panni al petto</l>
     <l n="412">per godere il tesor di lor beltate:</l>
     <l n="413">povero e ignudo Amor senza farsetto</l>
     <l n="414">dipinse con ragion l'antica etate,</l>
     <l n="415">ché spoglia chi per lui s'affligge e suda,</l>
     <l n="416">e lo fa vago sol di carne ignuda.</l>
    </lg>
    <lg n="53">
     <l n="417">Fra i successi d'amor canterà l'armi</l>
     <l n="418">e l'imprese ch'hai fatte in questa guerra,</l>
     <l n="419">e con sonori e bellicosi carmi</l>
     <l n="420">eternerà la tua memoria in terra;</l>
     <l n="421">e già di rimirar la Fama parmi</l>
     <l n="422">trombeggiando volar di terra in terra,</l>
     <l n="423">e contra 'l Papa di tua mano a i venti</l>
     <l n="424">la bandiera spiegar de' mal contenti. —</l>
    </lg>
    <lg n="54">
     <l n="425">Così ragiona il Toscanella e ride,</l>
     <l n="426">e Titta ride anch'ei per compagnia;</l>
     <l n="427">ma l'amaro dal cor non si divide,</l>
     <l n="428">ché non sa ricoprir sì gran bugia.</l>
     <l n="429">Stette pensando un pezzo, e poi che vide</l>
     <l n="430">di non poter scusar la sua follia,</l>
     <l n="431">di far morire il Conte entrò in pensiero</l>
     <l n="432">per sostener ch'egli avea scritto il vero.</l>
    </lg>
    <lg n="55">
     <l n="433">S'armò d'un giacco e con la spada a lato</l>
     <l n="434">l'andò subitamente a ritrovare.</l>
     <l n="435">Il Conte a Sant'Ambrogio era passato</l>
     <l n="436">e stava con que' preti a ragionare;</l>
     <l n="437">Titta gli fece dir per un soldato</l>
     <l n="438">ch'uscisse fuor, che gli volea parlare;</l>
     <l n="439">il Conte caricò la sua balestra,</l>
     <l n="440">e s'affacciò di sopra a una finestra.</l>
    </lg>
    <lg n="56">
     <l n="441">E a Titta domandò quel che chiedea,</l>
     <l n="442">ed ei rispose che venisse giuso;</l>
     <l n="443">il Conte si scusò che non potea,</l>
     <l n="444">e vedendo che l'uscio era ben chiuso,</l>
     <l n="445">disse che se trattar seco volea</l>
     <l n="446">trattasse quivi, o ch'egli andasse suso.</l>
     <l n="447">Titta allor furiando si scoperse,</l>
     <l n="448">e l'oltraggiò con villanie diverse.</l>
    </lg>
    <lg n="57">
     <l n="449">Ma il Conte rispondea con lieta ciera:</l>
     <l n="450">— Voi siete un uom di pessima natura,</l>
     <l n="451">a tener l'ira una giornata intiera:</l>
     <l n="452">io deposi la mia con l'armatura;</l>
     <l n="453">non occorre a far qui l'anima fiera</l>
     <l n="454">con spampanate per mostrar bravura;</l>
     <l n="455">io v'ho reso buon conto in campo armato</l>
     <l n="456">e son stato con voi ne lo steccato.</l>
    </lg>
    <lg n="58">
     <l n="457">Quand'anch'io irato fui con l'armi in mano,</l>
     <l n="458">voi dovevate allor sfogarvi a fatto;</l>
     <l n="459">or, Titta mio, voi v'affannate in vano,</l>
     <l n="460">ch'io non ho tolto a sbizzarrire un matto;</l>
     <l n="461">andate, e come avrete il cervel sano</l>
     <l n="462">tornate, e so che mi farete patto;</l>
     <l n="463">io non ho da partir nulla con voi,</l>
     <l n="464">però dormite e riparlianci poi. —</l>
    </lg>
    <lg n="59">
     <l n="465">Titta ricominciò: — Becco e poltrone,</l>
     <l n="466">t'insegnerò ben io, vien fora, vieni. —</l>
     <l n="467">Più non rispose il Conte a quel sermone,</l>
     <l n="468">ma destò anch'egli al fine i suoi veleni;</l>
     <l n="469">e scoccò la balestra, e d'un bolzone</l>
     <l n="470">il colse a punto al sommo de le reni</l>
     <l n="471">sì fieramente che lo stese in terra,</l>
     <l n="472">e saltò fuori a discoperta guerra,</l>
    </lg>
    <lg n="60">
     <l n="473">gridando: — Per la gola te ne menti,</l>
     <l n="474">romaneschetto, furbacciotto, spia. —</l>
     <l n="475">Titta aveva offuscati i sentimenti,</l>
     <l n="476">e a gran fatica il suo parlar sentìa;</l>
     <l n="477">ma saltaron color ch'eran presenti</l>
     <l n="478">subito in mezzo, e ognun gli dipartìa,</l>
     <l n="479">e condussero Titta al padiglione</l>
     <l n="480">dilombato e che gìa quasi carpone.</l>
    </lg>
    <lg n="61">
     <l n="481">Quivi dal Toscanella ei fu burlato</l>
     <l n="482">che dovendo levare al ciel le mani</l>
     <l n="483">d'aver l'emulo suo vituperato,</l>
     <l n="484">fosse entrato in umor bizzarri e strani</l>
     <l n="485">di volerlo ancor morto, e stuzzicato</l>
     <l n="486">sì l'avesse con atti e detti insani</l>
     <l n="487">che d'una rana imbelle e senza morso</l>
     <l n="488">l'avesse al fin mutato in tigre, in orso.</l>
    </lg>
    <lg n="62">
     <l n="489">— Se tu disprezzi la vittoria, disse,</l>
     <l n="490">che puoi tu dir s'ella da te s'invola?</l>
     <l n="491">Chi va cercando e suscitando risse</l>
     <l n="492">non sa che la fortuna è donna e vola. —</l>
     <l n="493">Tenea Titta le luci in terra fisse</l>
     <l n="494">mesto ed immoto, e non facea parola.</l>
     <l n="495">Ma tempo è omai di richiamar gli accenti</l>
     <l n="496">a i fatti de gli eserciti possenti.</l>
    </lg>
   </lg>
  </body>
 </text>
</TEI>