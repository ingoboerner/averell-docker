<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO VIII</title>
    <author>Alessandro Tassoni</author>
   </titleStmt>
   <extent>
    <measure unit="stanza">75</measure>
    <measure unit="line">600</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-viii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO VIII</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO VIII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già la luce del sol dato avea loco</l>
     <l n="2">a l'ombra de la terra umida e nera,</l>
     <l n="3">e le lucciole uscìan col cul di foco,</l>
     <l n="4">stelle di questa nostra ultima sfera,</l>
     <l n="5">quando le trombe in suon già lasso e fioco</l>
     <l n="6">a raccolta chiamar da la riviera.</l>
     <l n="7">Usciro i fanti e i cavalier de l'onda,</l>
     <l n="8">e si ritrasse ognuno a la su sponda.</l>
    </lg>
    <lg n="2">
     <l n="9">E quinci e quindi alzaro incontro al ponte</l>
     <l n="10">gli eserciti trinciere e padiglioni.</l>
     <l n="11">Tornaro intanto di Miceno il Conte</l>
     <l n="12">e Manfredi e Roldano, i tre campioni</l>
     <l n="13">che le bandiere de' nemici conte</l>
     <l n="14">cacciate avean per boschi e per valloni;</l>
     <l n="15">e fu da loro in arrivando al lito</l>
     <l n="16">il suon de l'armi e de' cavalli udito.</l>
    </lg>
    <lg n="3">
     <l n="17">E poiché da le spie certificati</l>
     <l n="18">del vario fin de la battaglia foro,</l>
     <l n="19">in dubbio se dovean per gli steccati</l>
     <l n="20">ripassar de' nemici al campo loro,</l>
     <l n="21">o guazzando in disparte i lor soldati</l>
     <l n="22">ricondur cheti a ripigliar ristoro,</l>
     <l n="23">a guazzo al fin passar fanti e somieri,</l>
     <l n="24">e al ponte si drizzar co' cavalieri.</l>
    </lg>
    <lg n="4">
     <l n="25">E dato aviso al Potta in diligenza</l>
     <l n="26">perché le sbarre a tempo e loco alzasse,</l>
     <l n="27">de le spoglie de' vinti in apparenza</l>
     <l n="28">di Ferraresi armar la prima classe;</l>
     <l n="29">e acciò che l'arte lor maggior credenza</l>
     <l n="30">tra gl'inimici a l'arrivar trovasse,</l>
     <l n="31">quando loro parve esser vicini assai</l>
     <l n="32">— Viva Frarra, gridar, guardai, guardai. —</l>
    </lg>
    <lg n="5">
     <l n="33">Gli abiti ferraresi e le favelle</l>
     <l n="34">nel fosco de la notte e 'n quel tumulto</l>
     <l n="35">ingannaron così le sentinelle,</l>
     <l n="36">che fu il pensier de' valorosi occulto.</l>
     <l n="37">Giunti nel campo, alzar fino a le stelle</l>
     <l n="38">i gridi e gli urli, e con feroce insulto</l>
     <l n="39">trasser le spade e apersero il cammino</l>
     <l n="40">dove più il ponte a lor parea vicino.</l>
    </lg>
    <lg n="6">
     <l n="41">Eran confusi ancor gli alloggiamenti,</l>
     <l n="42">gli animi incerti e i corpi affaticati,</l>
     <l n="43">quando dal suon de' minacciosi accenti</l>
     <l n="44">d'improviso terror fur saettati;</l>
     <l n="45">come scossi dal ciel folgori ardenti</l>
     <l n="46">venìan di sangue e di sudor bagnati;</l>
     <l n="47">Manfredi e 'l buon Voluce a la frontiera</l>
     <l n="48">e in ultimo Roldan chiudea la schiera.</l>
    </lg>
    <lg n="7">
     <l n="49">Come pere cadean le genti morte</l>
     <l n="50">sotto il furor de le sanguigne spade.</l>
     <l n="51">Vede il Conte Romeo ch'ad una sorte</l>
     <l n="52">pedoni e cavalier sgombran le strade;</l>
     <l n="53">onde il Nipote suo Ricciardo il forte</l>
     <l n="54">chiamando, corre ove la gente cade,</l>
     <l n="55">ma l'impeto lo sbalza, e prigioniero</l>
     <l n="56">porta seco Ricciardo in su 'l destriero.</l>
    </lg>
    <lg n="8">
     <l n="57">Come suol nube di vapori ardenti</l>
     <l n="58">far ne' campi talor strage e fracassi</l>
     <l n="59">vomitando dal sen fulmini e venti,</l>
     <l n="60">e portar seco svelti arbori e sassi:</l>
     <l n="61">così porta il furor di que' possenti</l>
     <l n="62">seco ogn'incontro ovunque volge i passi:</l>
     <l n="63">così, secondo i greci ciurmatori,</l>
     <l n="64">porta l'ottavo ciel gli altri minori.</l>
    </lg>
    <lg n="9">
     <l n="65">Giunto al Potta fra tanto era l'aviso,</l>
     <l n="66">e Gherardo su 'l ponte avea mandato;</l>
     <l n="67">ma fu l'arrivo lor tant'improviso</l>
     <l n="68">che 'l ritrovaro ancor chiuso e sbarrato:</l>
     <l n="69">quivi a Roldano fu il destriero ucciso,</l>
     <l n="70">e rimanea da tutti abbandonato,</l>
     <l n="71">se non si retraean fuora del ponte</l>
     <l n="72">i due guerrier che combatteano in fronte.</l>
    </lg>
    <lg n="10">
     <l n="73">L'uno di qua, l'altro di là si mosse</l>
     <l n="74">dove incalzar vedea l'ultima schiera:</l>
     <l n="75">e l'impeto in sé tolse e le percosse</l>
     <l n="76">fin che tutti spuntar su la riviera.</l>
     <l n="77">Gherardo in tanto al giugner suo rimosse</l>
     <l n="78">le sbarre che piantate avea la sera,</l>
     <l n="79">e i suoi raccolse, e lasciò quei dal Sipa</l>
     <l n="80">con un palmo di naso a l'altra ripa.</l>
    </lg>
    <lg n="11">
     <l n="81">De l'orribile pugna il gran successo</l>
     <l n="82">sparse intorno la fama in un momento,</l>
     <l n="83">onde ne giunse a Federico il messo</l>
     <l n="84">che sospirò del figlio il duro evento.</l>
     <l n="85">Scrisse a gli amici e maledì sé stesso,</l>
     <l n="86">che fosse stato a quell'impresa lento:</l>
     <l n="87">ma sopra tutti scrisse ad Ezzelino</l>
     <l n="88">che di Padova allor tenea il domino.</l>
    </lg>
    <lg n="12">
     <l n="89">Ezzelin, come udì che prigioniero</l>
     <l n="90">del suo signore era il figliolo, in fretta</l>
     <l n="91">armò le sue milizie, e fe' pensiero</l>
     <l n="92">di farne memorabile vendetta.</l>
     <l n="93">Avea allor seco un principe straniero,</l>
     <l n="94">cui per fresco retaggio era suggetta</l>
     <l n="95">la nobil signoria de la Morea,</l>
     <l n="96">e a cui sposata una nipote avea.</l>
    </lg>
    <lg n="13">
     <l n="97">In tutto l'Oriente uom di più core</l>
     <l n="98">di lui non era o di miglior consiglio:</l>
     <l n="99">fu detto Eurimedonte, e 'l suo valore</l>
     <l n="100">fea tremar da l'Eusino al mar vermiglio.</l>
     <l n="101">Or a questi Ezzelin diede l'onore</l>
     <l n="102">di liberar di Federico il figlio,</l>
     <l n="103">e con più ardor, quand'egli udì, si mosse,</l>
     <l n="104">ch'era infreddato e ch'egli avea la tosse.</l>
    </lg>
    <lg n="14">
     <l n="105">Dieci schiere ordinò, ciascuna d'esse</l>
     <l n="106">di ducento cavalli e mille fanti,</l>
     <l n="107">e ghibellini capitani elesse,</l>
     <l n="108">perché fosser più fidi e più costanti.</l>
     <l n="109">Musa, tu che migliacci e caldalesse</l>
     <l n="110">vendesti lor, dettami i nomi e i vanti</l>
     <l n="111">che fer dal piano a gli ultimi arconcelli</l>
     <l n="112">l'alta torre tremar de gli Asinelli.</l>
    </lg>
    <lg n="15">
     <l n="113">Già l'uscio aperto avea de l'Oriente</l>
     <l n="114">la puttanella del canuto amante,</l>
     <l n="115">e 'n camicia correa bella e ridente</l>
     <l n="116">a lavarsi nel mar l'eburnee piante;</l>
     <l n="117">spargeasi in onde d'oro il crin lucente,</l>
     <l n="118">parea l'ignudo sen latte tremante,</l>
     <l n="119">e a lo specchio di Teti il bianco viso</l>
     <l n="120">tingea di minio tolto in Paradiso:</l>
    </lg>
    <lg n="16">
     <l n="121">quando a la mostra uscì tutta schierata</l>
     <l n="122">la gente. E prima fu l'insegna d'Este</l>
     <l n="123">che l'aquila d'argento incoronata</l>
     <l n="124">portar solea nel bel campo celeste;</l>
     <l n="125">or d'uno struzzo bianco è figurata,</l>
     <l n="126">impresa del tiranno e di sue geste;</l>
     <l n="127">di Sant'Elena il fiore indi seconda,</l>
     <l n="128">terra di rane e di pantan feconda,</l>
    </lg>
    <lg n="17">
     <l n="129">e Castelbaldo, a cui tributa rena</l>
     <l n="130">l'Adige che fa quindi il suo cammino.</l>
     <l n="131">Savin Cumani è il duce, e da l'amena</l>
     <l n="132">piaggia di Carmignano e Solesino</l>
     <l n="133">e dal Deserto e da Valbona mena</l>
     <l n="134">gente, dove costeggia il Vicentino:</l>
     <l n="135">l'armi ha dorate, ne l'insegna al vento</l>
     <l n="136">spiega un nero leon sovra l'argento.</l>
    </lg>
    <lg n="18">
     <l n="137">Schinella e Ingolfo, onor di Casa Conti,</l>
     <l n="138">gemelli e dal tiranno ambiduo amati,</l>
     <l n="139">da la Creola e da' vicini monti</l>
     <l n="140">guidano dopo questi i lor soldati;</l>
     <l n="141">San Daniel, Baone, e le due fronti</l>
     <l n="142">che toccano del ciel gli archi stellati,</l>
     <l n="143">Venda e Rua, Montegrotto e Montortone</l>
     <l n="144">Gazzuolo e Galzignano e Calaone.</l>
    </lg>
    <lg n="19">
     <l n="145">Abano va con questi in una schiera</l>
     <l n="146">e quei di Montagnon seco conduce.</l>
     <l n="147">L'aria e la terra affumicata e nera</l>
     <l n="148">di sulfureo color gente produce:</l>
     <l n="149">quivi l'orrendo albergo è di Megera,</l>
     <l n="150">che di foco infernal tutto riluce;</l>
     <l n="151">se v'era Pietro allor, co' fieri carmi</l>
     <l n="152">traeva i morti regni al suon de l'armi.</l>
    </lg>
    <lg n="20">
     <l n="153">A liste di color vermiglio e bianco</l>
     <l n="154">segnata de' due Conti è la bandiera:</l>
     <l n="155">Nantichier di Vigonza è loro al fianco,</l>
     <l n="156">e conduce con lui la terza schiera;</l>
     <l n="157">Vighezzolo e Vigonza e Castelfranco</l>
     <l n="158">seco ha in armi e, di là da la riviera</l>
     <l n="159">de la Brenta, le terre ove serpeggia</l>
     <l n="160">la Tergola e 'l Muson fremendo ondeggia.</l>
    </lg>
    <lg n="21">
     <l n="161">Camposanpier, Balò, Sala e Mirano,</l>
     <l n="162">Strà, la Mira, Oriago, il Dolo e Fiesso,</l>
     <l n="163">Arin, Caltana, Melareo, Stigliano,</l>
     <l n="164">e 'l popol di Bogione era con esso:</l>
     <l n="165">ne lo stendardo il cavalier soprano</l>
     <l n="166">l'antico segno ha di sua schiatta impresso,</l>
     <l n="167">ch'una sbarra di vaio è per traverso</l>
     <l n="168">in campo d'oro, e 'l fregio è bianco e perso.</l>
    </lg>
    <lg n="22">
     <l n="169">Passa il quarto Inghelfredo, uomo che nato</l>
     <l n="170">d'ignota stirpe e a ministerio indegno</l>
     <l n="171">da prima eletto, a poco a poco alzato</l>
     <l n="172">s'è per occulte vie con cauto ingegno.</l>
     <l n="173">Tesoriero fu dianzi, or è passato</l>
     <l n="174">a grado militar più illustre e degno,</l>
     <l n="175">ma superbo al sembiante e al portamento,</l>
     <l n="176">sembra scordato già del nascimento.</l>
    </lg>
    <lg n="23">
     <l n="177">Dichiarato è Baron di Terradura,</l>
     <l n="178">e la battaglia va sotto il suo impero</l>
     <l n="179">dove fa risonar l'antiche mura</l>
     <l n="180">l'incontro di due fiumi e 'l corso fiero.</l>
     <l n="181">Tempestata di gigli ha l'armatura,</l>
     <l n="182">e un levriere d'argento ha su 'l cimiero;</l>
     <l n="183">e 'l Tiranno Ezzelin l'ha fatto duce</l>
     <l n="184">del patrimonio suo, ch'egli conduce.</l>
    </lg>
    <lg n="24">
     <l n="185">Le bandiere d'Onara e di Romano,</l>
     <l n="186">quelle di Cittadella e Musolente</l>
     <l n="187">regge, e di Fontaniva e di Bassano</l>
     <l n="188">e de la Bolzanella arma la gente.</l>
     <l n="189">Va con questi Campese a mano a mano,</l>
     <l n="190">Campese la cui fama a l'occidente</l>
     <l n="191">e a' termini d'Irlanda e del Cataio</l>
     <l n="192">stende il sepolcro di Merlin Cocaio,</l>
    </lg>
    <lg n="25">
     <l n="193">latino autor di mantuani versi,</l>
     <l n="194">per cui la donna sua Cipada agguaglia</l>
     <l n="195">e i monti di Cucagna e i rivi tersi</l>
     <l n="196">levan la palma a quei de la Tessaglia.</l>
     <l n="197">Erano i Campesani in Lete immersi,</l>
     <l n="198">or li solleva al ciel l'onda castaglia,</l>
     <l n="199">e forse ancor su questi scartafacci</l>
     <l n="200">faran del nome lor diversi spacci.</l>
    </lg>
    <lg n="26">
     <l n="201">Brunor Buzzaccarini è il quinto, e a gara</l>
     <l n="202">vanno seco Conselve e Bovolenta,</l>
     <l n="203">Are, Cona, Tribano e l'Anguillara,</l>
     <l n="204">quei di Sarmasa e di Castel di Brenta,</l>
     <l n="205">di Pontelungo e quei di Polverara,</l>
     <l n="206">dov'è il regno de' galli e la sementa</l>
     <l n="207">famosa in ogni parte; e questa schiera</l>
     <l n="208">dogata a verde e bianco ha la bandiera.</l>
    </lg>
    <lg n="27">
     <l n="209">L'altra che segue, ove congiunte a stuolo</l>
     <l n="210">vanno Pieve di Sacco e Saponara,</l>
     <l n="211">Montemerlo, Sanfenzo e di Brazolo</l>
     <l n="212">la gente, e seco in un Camponogara,</l>
     <l n="213">San Bruson e Cammin, guida un figliolo</l>
     <l n="214">de l'antico signor di Calcinara</l>
     <l n="215">che Franco Capolista è nominato,</l>
     <l n="216">e porta un cervo rosso in campo aurato.</l>
    </lg>
    <lg n="28">
     <l n="217">De la Riviera e de la Mandra ha unite</l>
     <l n="218">ereditarie e bellicose genti;</l>
     <l n="219">quelle di Paluello instupidite</l>
     <l n="220">furo ad armarsi allor sì negligenti,</l>
     <l n="221">ch'eran le guerre già tutte finite</l>
     <l n="222">quando spiegaron la bandiera a i venti:</l>
     <l n="223">onde i vicini lor ridono ancora</l>
     <l n="224">del soccorso che dier que' sciocchi allora.</l>
    </lg>
    <lg n="29">
     <l n="225">Con la settima squadra Aicardo passa</l>
     <l n="226">Capodivacca, e seco ha Montagnana:</l>
     <l n="227">Monterosso e Zoone a dietro lassa,</l>
     <l n="228">e guida Revolon, Torreggia e Urbana,</l>
     <l n="229">Meggiaino e Merlara in parte bassa,</l>
     <l n="230">Luvigliano più in alto a tramontana,</l>
     <l n="231">Seivazzan, Saccolungo e Cervarese,</l>
     <l n="232">Saletto e Praia e tutto quel paese.</l>
    </lg>
    <lg n="30">
     <l n="233">Ma di Teolo la famosa insegna</l>
     <l n="234">fra l'altre a grand'onor splender si vede,</l>
     <l n="235">Teolo ond'uscì già l'anima degna</l>
     <l n="236">che 'l glorioso Livio al mondo diede.</l>
     <l n="237">Lo stendardo vermiglio Aicardo segna</l>
     <l n="238">di tre spade d'argento, e in guisa eccede</l>
     <l n="239">ogn'altro coll'altezza de le membra,</l>
     <l n="240">ch'eccelsa torre in umil borgo ei sembra.</l>
    </lg>
    <lg n="31">
     <l n="241">Vien poi Monselce, incontra l'armi e i sacchi</l>
     <l n="242">securo già per frode e per battaglia,</l>
     <l n="243">sotto la signoria d'Alviero Zacchi,</l>
     <l n="244">e 'l popol di Casale e di Roncaglia;</l>
     <l n="245">ha l'insegna costui dipinta a scacchi</l>
     <l n="246">azzurri e bianchi, e Gorgo e Bertepaglia</l>
     <l n="247">e Corneggiana e Montericco ha drieto</l>
     <l n="248">e Carrara e Collalta e Carpineto.</l>
    </lg>
    <lg n="32">
     <l n="249">Il nono duce Ugon di Santuliana</l>
     <l n="250">de le vicine ville avea la cura,</l>
     <l n="251">Terranegra conduce e Brusegana</l>
     <l n="252">dove Antenore fe' le prime mura,</l>
     <l n="253">Villafranca, Mortise e Candiana,</l>
     <l n="254">San Gregorio, Sant'Orsola e Cartura,</l>
     <l n="255">le Tombelle, Noventa e Villatora,</l>
     <l n="256">ed altre terre che fiorìano allora;</l>
    </lg>
    <lg n="33">
     <l n="257">e de' vassalli suoi non poca parte,</l>
     <l n="258">ché Pernumia e Terralba ei signoreggia</l>
     <l n="259">e 'l bel colle d'Arquà poco in disparte,</l>
     <l n="260">che quinci il monte e quindi il pian vagheggia,</l>
     <l n="261">dove giace colui, ne le cui carte</l>
     <l n="262">l'alma fronda del sol lieta verdeggia,</l>
     <l n="263">e dove la sua gatta in secca spoglia</l>
     <l n="264">guarda da i topi ancor la dotta soglia.</l>
    </lg>
    <lg n="34">
     <l n="265">A questa Apollo già fe' privilegi</l>
     <l n="266">che rimanesse incontro al tempo intatta,</l>
     <l n="267">e che la fama sua con vari fregi</l>
     <l n="268">eterna fosse in mille carmi fatta:</l>
     <l n="269">onde i sepolcri de' superbi Regi</l>
     <l n="270">vince di gloria un'insepolta gatta.</l>
     <l n="271">Ugon su l'armi e ne la sopraveste</l>
     <l n="272">un pardo d'oro e 'l campo avea celeste.</l>
    </lg>
    <lg n="35">
     <l n="273">La squadra di Vicenza ultima guida</l>
     <l n="274">Naimiero Gualdi, a la sembianza fuore</l>
     <l n="275">amico d'Ezzelin che se ne fida,</l>
     <l n="276">ma non risponde a la sembianza il core;</l>
     <l n="277">quel campo non avea scorta più fida,</l>
     <l n="278">d'ogni bellica frode era inventore;</l>
     <l n="279">ma facea 'l goffo, e si tenea col Papa,</l>
     <l n="280">e ne la finta insegna avea una rapa.</l>
    </lg>
    <lg n="36">
     <l n="281">Egli era un uom d'anni cinquantadui,</l>
     <l n="282">dotto e faceto e con le guance asciutte,</l>
     <l n="283">solito sempre a dar la baia altrui,</l>
     <l n="284">ché sapea tutti i motti di Margutte:</l>
     <l n="285">gran turba di villani avea con lui</l>
     <l n="286">con occhi stralunati e ciere brutte,</l>
     <l n="287">ch'armati di balestre e ronche e scale</l>
     <l n="288">nati a posta parean per far del male.</l>
    </lg>
    <lg n="37">
     <l n="289">Valmarana, Arcugnan, Pilla e Fimone,</l>
     <l n="290">Sacco e Spianzana guida, ove le chiome</l>
     <l n="291">de la Betia cantò su 'l Bachiglione</l>
     <l n="292">Begotto e 'l volto e l'acerbette pome,</l>
     <l n="293">e dove la sampogna di Menone</l>
     <l n="294">fe' risonar de la Tietta il nome,</l>
     <l n="295">e Montecchio e la Gualda, Olmo e Cornetto,</l>
     <l n="296">e trenta ville e più di quel distretto.</l>
    </lg>
    <lg n="38">
     <l n="297">Dopo l'ultime squadre il cavaliero</l>
     <l n="298">che dovea comandar, solo veniva</l>
     <l n="299">sovra un baio corsier macchiato a nero,</l>
     <l n="300">con armi di color di fiamma viva;</l>
     <l n="301">ondeggiava su l'elmo il gran cimiero,</l>
     <l n="302">pompeggiando il caval se stesso giva,</l>
     <l n="303">e avea dietro e dinanzi e d'ambo i lati</l>
     <l n="304">Greci per guardia e Saracini armati.</l>
    </lg>
    <lg n="39">
     <l n="305">Mentre s'armano questi a la vendetta</l>
     <l n="306">del famoso figliol di Federico,</l>
     <l n="307">l'un campo e l'altro su 'l Panàro aspetta</l>
     <l n="308">che stanco si ritiri il suo nemico;</l>
     <l n="309">quinci e quindi si veglia, e a la vedetta</l>
     <l n="310">stanno continue guardie a l'uso antico</l>
     <l n="311">con archi e balestroni a canto a gli argini</l>
     <l n="312">che scopano del fiume i nudi margini.</l>
    </lg>
    <lg n="40">
     <l n="313">L'architetto maggior mastro Pasquino</l>
     <l n="314">fe' molte botti empier di maccheroni,</l>
     <l n="315">altre di biscottelli, altre di vino,</l>
     <l n="316">e ne formò ripari e bastioni;</l>
     <l n="317">onde i soldati sempre a capo chino</l>
     <l n="318">stavano a custodir le guarnigioni,</l>
     <l n="319">fin ch'a trattar del fin de le contese</l>
     <l n="320">furon per dieci dì l'armi sospese.</l>
    </lg>
    <lg n="41">
     <l n="321">Ed ecco comparir due ambasciatori,</l>
     <l n="322">l'un con la veste lunga e incappucciato,</l>
     <l n="323">e l'altro in su le grazie e in su gli amori</l>
     <l n="324">con la spada e 'l pugnal tutto attillato:</l>
     <l n="325">il primo è del Collegio e de' Signori,</l>
     <l n="326">e 'l dottor Marescotti è nominato;</l>
     <l n="327">il secondo di Rodi è cavaliero,</l>
     <l n="328">di Casa Barzellin, detto fra' Piero.</l>
    </lg>
    <lg n="42">
     <l n="329">Questi venìan per ritentar se v'era</l>
     <l n="330">partito alcun di racquistar la secchia,</l>
     <l n="331">avendo udito già per cosa vera</l>
     <l n="332">che 'l Tiranno Ezzelin l'armi apparecchia;</l>
     <l n="333">furo onorati e si fermar la sera,</l>
     <l n="334">né trattar più de la proposta vecchia,</l>
     <l n="335">ma di cambiar la secchia in que' baroni,</l>
     <l n="336">eccetto il Re, ch'essi tenean prigioni.</l>
    </lg>
    <lg n="43">
     <l n="337">Il Potta, che 'l disegno a' cenni intese,</l>
     <l n="338">rispose lor ch'era miglior riguardo</l>
     <l n="339">finir tutte le liti e le contese,</l>
     <l n="340">e barattar la secchia col Re sardo,</l>
     <l n="341">e 'l Duca di Cremona e 'l Gorzanese</l>
     <l n="342">col signor di Faenza e con Ricciardo;</l>
     <l n="343">e in questo si mostrò sì risoluto,</l>
     <l n="344">che d'ogn'altro parlar fece rifiuto.</l>
    </lg>
    <lg n="44">
     <l n="345">Gli ambasciatori, a' quali era prescritto</l>
     <l n="346">quanto dovean trattar, spediro un messo,</l>
     <l n="347">ch'andò dal campo a la città diritto</l>
     <l n="348">a ragguagliarne il Reggimento stesso:</l>
     <l n="349">e in tanto il figlio di Rangone invitto</l>
     <l n="350">e 'l buon Manfredi, a cui fu ciò commesso,</l>
     <l n="351">condussero a veder le lor trinciere</l>
     <l n="352">gli ambasciatori, e l'ordinate schiere.</l>
    </lg>
    <lg n="45">
     <l n="353">Menargli a spasso poi dove alloggiate</l>
     <l n="354">Renoppia le sue donne avea in disparte,</l>
     <l n="355">non quelle tutte, che con lei passate</l>
     <l n="356">erano pria, ma la più nobil parte.</l>
     <l n="357">Stavano a' lor ricami intente armate</l>
     <l n="358">imitando Minerva in ogni parte,</l>
     <l n="359">ma lasciar gli aghi e fer venir in tanto</l>
     <l n="360">il cieco Scarpinel con l'arpa e 'l canto.</l>
    </lg>
    <lg n="46">
     <l n="361">Questi in diverse lingue era eloquente,</l>
     <l n="362">e sapeva in ciascuna a l'improviso</l>
     <l n="363">compor versi e cantar sì dolcemente,</l>
     <l n="364">ch'avrebbe un cor di Faraon conquiso.</l>
     <l n="365">L'arpa al canto accordò subitamente;</l>
     <l n="366">e poiché fu d'intorno ogn'un assiso,</l>
     <l n="367">col moto de la man ceffi alternando</l>
     <l n="368">incominciò così tenoreggiando.</l>
    </lg>
    <lg n="47">
     <l n="369"> — Dormiva Endimion tra l'erbe e i fiori</l>
     <l n="370">stanco dal faticar del lungo giorno,</l>
     <l n="371">e mentre l'aura e 'l ciel gli estivi ardori</l>
     <l n="372">gli gìan temprando e amoreggiando intorno,</l>
     <l n="373">quivi discesi i pargoletti Amori</l>
     <l n="374">gli avean discinta la faretra e 'l corno,</l>
     <l n="375">ch'a i chiusi lumi e a lo splendor del viso</l>
     <l n="376">fu loro di veder Cupìdo aviso.</l>
    </lg>
    <lg n="48">
     <l n="377">Sventolando il bel crine a l'aura sciolto</l>
     <l n="378">ricadea su le guancie in nembo d'oro;</l>
     <l n="379">v'accorrean gli Amoretti, e dal bel volto</l>
     <l n="380">quinci e quindi il partìan con le man loro;</l>
     <l n="381">e de' fiori onde intorno avean raccolto</l>
     <l n="382">pieno il grembo, tessean vago lavoro,</l>
     <l n="383">a la fronte ghirlanda, al piè gentile</l>
     <l n="384">e a le braccia catene, e al sen monile.</l>
    </lg>
    <lg n="49">
     <l n="385">E talor pareggiando a l'amorosa</l>
     <l n="386">bocca o peonia o anemone vermiglio,</l>
     <l n="387">e a la pulita guancia o giglio o rosa,</l>
     <l n="388">la peonia perdea, la rosa e 'l giglio;</l>
     <l n="389">taceano il vento e l'onda, e da l'erbosa</l>
     <l n="390">piaggia non si sentìa mover bisbiglio;</l>
     <l n="391">l'aria e l'acqua e la terra in varie forme</l>
     <l n="392">parean tacendo dire: «Ecco, Amor dorme».</l>
    </lg>
    <lg n="50">
     <l n="393">Qual ne' celesti campi, ove il gran toro</l>
     <l n="394">s'infiamma a i rai di luminose stelle,</l>
     <l n="395">sogliono sfavillar con chioma d'oro</l>
     <l n="396">le figliole d'Atlante, alme sorelle,</l>
     <l n="397">ch'a la maggiore e più gentil di loro</l>
     <l n="398">brillando intorno stan l'altre men belle:</l>
     <l n="399">tal in mezzo agli Amori Endimione</l>
     <l n="400">parea tra l'erbe e i fior de la stagione,</l>
    </lg>
    <lg n="51">
     <l n="401">quando la bella dea del primo cielo</l>
     <l n="402">tutta cinta de' rai del morto sole,</l>
     <l n="403">a la scena del mondo aprendo il velo</l>
     <l n="404">le campagne mirò tacite e sole;</l>
     <l n="405">e sparsa la rugiada e scosso il gielo</l>
     <l n="406">dal lembo sovra l'erbe e le viole,</l>
     <l n="407">a caso il guardo in quella piaggia stese,</l>
     <l n="408">e vaga di veder dal ciel discese.</l>
    </lg>
    <lg n="52">
     <l n="409">Sparvero i pargoletti a l'apparire</l>
     <l n="410">de la dea spaventati; ed ella, quando</l>
     <l n="411">vide il giovane sol quivi dormire,</l>
     <l n="412">ritenne il passo e si fermò guardando.</l>
     <l n="413">L'onestà virginal frenò l'ardire,</l>
     <l n="414">e ne gli atti sospesa e vergognando,</l>
     <l n="415">avea già per tornare il piè rivolto;</l>
     <l n="416">ma richiamata fu da quel bel volto.</l>
    </lg>
    <lg n="53">
     <l n="417">Sentì per gli occhi al cor passarsi un foco</l>
     <l n="418">che d'un dolce desio l'alma conquise:</l>
     <l n="419">givasi avicinando a poco a poco</l>
     <l n="420">tanto ch'al fianco del garzon s'assise;</l>
     <l n="421">e di que' vaghi fior ch'avean per gioco</l>
     <l n="422">gli Amoretti intrecciati in mille guise,</l>
     <l n="423">s'incoronò la fronte e adornò il seno,</l>
     <l n="424">che tutti fur per lei fiamma e veleno.</l>
    </lg>
    <lg n="54">
     <l n="425">Trassero i fior la man, la mano i baci</l>
     <l n="426">a le guance, a le labbra, a gli occhi, al petto,</l>
     <l n="427">che s'impresser sì vivi e sì tenaci,</l>
     <l n="428">che si destò smarrito il giovinetto.</l>
     <l n="429">Al folgorar de le divine faci</l>
     <l n="430">tutto tremò di riverente affetto;</l>
     <l n="431">e ad atterrarsi già ratto surgea,</l>
     <l n="432">s'ella non l'abbracciava e nol tenea.</l>
    </lg>
    <lg n="55">
     <l n="433"> — Anima bella, disse, e dormigliosa,</l>
     <l n="434">che paventi? che miri? I' son la Luna</l>
     <l n="435">ch'a dormir teco in questa piaggia erbosa</l>
     <l n="436">amor, necessità guida e fortuna;</l>
     <l n="437">tu non ti conturbar, siedi e riposa,</l>
     <l n="438">e nel silenzio de la notte bruna</l>
     <l n="439">pensa occultar l'ardor ch'io ti rivelo,</l>
     <l n="440">o d'isperimentar l'ira del Cielo. —</l>
    </lg>
    <lg n="56">
     <l n="441"> — O pupilla del mondo, in cui la face</l>
     <l n="442">del sol s'impronta, pastorello indegno</l>
     <l n="443">son io (disse il garzon) ma se ti piace</l>
     <l n="444">trarmi per grazia fuor del mortal segno,</l>
     <l n="445">vivi sicura di mia fé verace,</l>
     <l n="446">e questo bianco vel te ne sia pegno,</l>
     <l n="447">ch'a mia madre Calice Etlio già diede</l>
     <l n="448">mio padre, in segno anch'ei de la sua fede. —</l>
    </lg>
    <lg n="57">
     <l n="449">Così dicendo, un vel candido schietto,</l>
     <l n="450">che di gigli di perle era fregiato</l>
     <l n="451">e 'l tergo in un gli circondava e 'l petto</l>
     <l n="452">giù da la spalla destra al manco lato,</l>
     <l n="453">porse in dono a la dea, ch'ogni rispetto</l>
     <l n="454">già spinto avea del cor tutto infiammato,</l>
     <l n="455">e come fior che langue allor ch'aggiaccia</l>
     <l n="456">si lasciava cader ne le sue braccia.</l>
    </lg>
    <lg n="58">
     <l n="457">Vite così non tien legato e stretto</l>
     <l n="458">l'infecondo marito olmo ramoso,</l>
     <l n="459">né con sì forte e sì tenace affetto</l>
     <l n="460">strigne l'edera torta il pino ombroso,</l>
     <l n="461">come strigneansi l'uno a l'altro petto</l>
     <l n="462">gli amanti accesi di desio amoroso;</l>
     <l n="463">saettavan le lingue in tanto il core</l>
     <l n="464">di dolci punte, che temprava Amore.</l>
    </lg>
    <lg n="59">
     <l n="465">Così mentre vezzosi atti e parole</l>
     <l n="466">guardi, baci, sospiri e abbracciamenti</l>
     <l n="467">facean dolcezze inusitate e sole</l>
     <l n="468">a gli amanti gustar lieti e contenti,</l>
     <l n="469">levò la diva l'uno e l'altro sole,</l>
     <l n="470">accusando le stelle e gli elementi;</l>
     <l n="471">poiché con tanti e con sì lunghi errori</l>
     <l n="472">seguite avea le fiere e non gli amori.</l>
    </lg>
    <lg n="60">
     <l n="473"> — Misera me, dicea, quant'error presi</l>
     <l n="474">quel dì ch'io presi l'arco e 'l bosco entrai;</l>
     <l n="475">quant'anni poscia ho consumati e spesi</l>
     <l n="476">che di ricoverar non spero mai:</l>
     <l n="477">o passi erranti e vani e male intesi,</l>
     <l n="478">come al vento vi sparsi e vi gettai!</l>
     <l n="479">Quant'era meglio questi frutti corre,</l>
     <l n="480">ch'a rischio il piè dietro a le belve porre!</l>
    </lg>
    <lg n="61">
     <l n="481">Or conosco il mio fallo, e farne ammenda</l>
     <l n="482">vorrei poter, ma il ciel non me 'l consente:</l>
     <l n="483">restami sol che del futuro i' prenda</l>
     <l n="484">pensier, di cui mai più non sia dolente.</l>
     <l n="485">Però l'aria, la terra e 'l mare intenda</l>
     <l n="486">quel che di terminar già fisso ho in mente,</l>
     <l n="487">e la legge, ch'io fo, duri col sole</l>
     <l n="488">sovra me stessa e la femminea prole.</l>
    </lg>
    <lg n="62">
     <l n="489">Io stabilisco che non copra il cielo,</l>
     <l n="490">ch'io governo, mai più femmina bella</l>
     <l n="491">(eccetto alcune poche ch'io mi celo</l>
     <l n="492">che fien di me maggiori e d'ogni stella),</l>
     <l n="493">che sopporti con casto e puro zelo</l>
     <l n="494">finir la vita sua d'amor ribella,</l>
     <l n="495">e che stia intatta di sì dolce affetto,</l>
     <l n="496">se non mentitamente o al suo dispetto. —</l>
    </lg>
    <lg n="63">
     <l n="497">Volea l'orbo seguir, come dolente</l>
     <l n="498">tornò la diva a la sua bella sfera,</l>
     <l n="499">se non che lo mirò di sdegno ardente</l>
     <l n="500">Renoppia, e in voce minacciosa e altera</l>
     <l n="501">— Accecato de gli occhi e de la mente,</l>
     <l n="502">brutta effigie, gli disse, anima nera,</l>
     <l n="503">va', canta a le puttane infame e sciocche</l>
     <l n="504">queste tue vergognose filastrocche.</l>
    </lg>
    <lg n="64">
     <l n="505">E se vuoi ch'io t'ascolti e che il tuo canto</l>
     <l n="506">ritrovi adito più per queste porte,</l>
     <l n="507">cantami di Zenobia il pregio e 'l vanto</l>
     <l n="508">o di Lucrezia l'onorata morte. —</l>
     <l n="509">Il Cieco allor stette sospeso alquanto,</l>
     <l n="510">poscia in tuono di guerra assai più forte</l>
     <l n="511">l'amor di Sesto e gli empii spirti ardenti</l>
     <l n="512">incominciò a cantar con questi accenti:</l>
    </lg>
    <lg n="65">
     <l n="513"> — Il Re superbo de' romani eroi</l>
     <l n="514">a la regia di Turno il campo avea,</l>
     <l n="515">e con fanti e cavalli e servi e buoi</l>
     <l n="516">di trinciere e di fosse ei la cingea;</l>
     <l n="517">eran con lui tutti i figlioli suoi,</l>
     <l n="518">e quivi si mangiava e si bevea</l>
     <l n="519">con gusto tal, che 'l dì di San Martino</l>
     <l n="520">bebbero in sette un carratel di vino.</l>
    </lg>
    <lg n="66">
     <l n="521">Finito il vin, nacque fra lor contesa</l>
     <l n="522">chi avesse moglie più pudica a lato:</l>
     <l n="523">e perch'ognun volea per la difesa</l>
     <l n="524">combatter de la sua ne lo steccato,</l>
     <l n="525">per diffinir la strana lite accesa,</l>
     <l n="526">di consenso commun fu terminato</l>
     <l n="527">di montar su le poste allora allora,</l>
     <l n="528">e andarsene a chiarir senza dimora.</l>
    </lg>
    <lg n="67">
     <l n="529">Non s'usavano allor staffe né selle,</l>
     <l n="530">e quei signor con tanto vino in testa,</l>
     <l n="531">correndo a lume di minute stelle,</l>
     <l n="532">ebbero a rimaner per la foresta:</l>
     <l n="533">chi perdé il valigino e le pianelle,</l>
     <l n="534">chi stracciò per le fratte la pretesta,</l>
     <l n="535">chi rese il vino per diversi spilli,</l>
     <l n="536">e chi arrivò facendo billi billi.</l>
    </lg>
    <lg n="68">
     <l n="537">Era con lor Tarquino Collatino</l>
     <l n="538">che la moglie Lucrezia avea a Collazia:</l>
     <l n="539">ei non era fratel, ma consobrino</l>
     <l n="540">e lor parente di cognome e grazia.</l>
     <l n="541">Tutti in corte smontar su 'l Palatino</l>
     <l n="542">e le mogli trovar, per lor disgrazia,</l>
     <l n="543">che foco in culo avean più ch'un Lucifero</l>
     <l n="544">e stavano ballando a suon di piffero.</l>
    </lg>
    <lg n="69">
     <l n="545">Fecero una moresca a mostaccioni</l>
     <l n="546">la più gentil che mai s'udisse in corte;</l>
     <l n="547">e trovate al camin starne e capponi,</l>
     <l n="548">verso Collazia ne portar due sporte:</l>
     <l n="549">giunti colà, di spranghe e di stangoni</l>
     <l n="550">d'ogni parte trovar chiuse le porte,</l>
     <l n="551">e bussaron più volte a l'aer bruno,</l>
     <l n="552">prima che desse lor risposta alcuno.</l>
    </lg>
    <lg n="70">
     <l n="553">Una schiavetta al fine in capo a un'ora</l>
     <l n="554">affacciatasi a certe balestriere,</l>
     <l n="555">e spinto un muso di lucerta fuora,</l>
     <l n="556">disse: — Chi bussa là? Non c'è messere. —</l>
     <l n="557">— C'è pur, rispose il Collatino allora,</l>
     <l n="558">venite a basso e vel farem vedere. —</l>
     <l n="559">Riconobbero i servi a quelle voci</l>
     <l n="560">il padrone, e ad aprir corser veloci.</l>
    </lg>
    <lg n="71">
     <l n="561">Lucrezia venne in sala ad incontrarlo</l>
     <l n="562">con la conocchia senza servidori;</l>
     <l n="563">tutta lieta venìa per abbracciarlo,</l>
     <l n="564">ma vedendo con lui tanti signori,</l>
     <l n="565">trasse il pennecchio, ché volea occultarlo,</l>
     <l n="566">e dipinse il bel volto in que' colori</l>
     <l n="567">ch'abbelliscon la rosa, e fe' chiamare</l>
     <l n="568">le donne sue che stavano a filare.</l>
    </lg>
    <lg n="72">
     <l n="569">Di consenso comun la regia prole</l>
     <l n="570">diede il vanto a costei di pudicizia;</l>
     <l n="571">dormiron quivi, e a lo spuntar del sole</l>
     <l n="572">ritornarono al campo e a la milizia;</l>
     <l n="573">ma la bella sembianza e le parole</l>
     <l n="574">rimasero nel cor pien di nequizia</l>
     <l n="575">del fiero Sesto, un de' fratelli regi,</l>
     <l n="576">e le caste maniere e gli atti egregi.</l>
    </lg>
    <lg n="73">
     <l n="577">Onde il dì quinto ripassando il monte</l>
     <l n="578">tornò a Collazia sol, là dov'ella era;</l>
     <l n="579">e giunto a l'imbrunir de l'orizonte,</l>
     <l n="580">disse ch'ivi alloggiar volea la sera.</l>
     <l n="581">La bella donna, non pensando a l'onte</l>
     <l n="582">ch'ei preparava, gli fe' lieta ciera;</l>
     <l n="583">la notte il traditor saltò del letto,</l>
     <l n="584">e a la camera sua corse in farsetto.</l>
    </lg>
    <lg n="74">
     <l n="585">E la porta gittò mezzo spezzata,</l>
     <l n="586">entrando col pugnal ne la man destra:</l>
     <l n="587">quivi una vecchia, che dormìa corcata</l>
     <l n="588">in un letto di vinco e di ginestra,</l>
     <l n="589">incominciò a gridar da spiritata,</l>
     <l n="590">ond'ei la fe' balzar per la finestra;</l>
     <l n="591">ed a Lucrezia che facea schiamazzo</l>
     <l n="592">disse: — Mettiti giuso, o ch'io t'ammazzo. —</l>
    </lg>
    <lg n="75">
     <l n="593">A questo dir chinò Renoppia bella</l>
     <l n="594">prestamente la man con leggiadria,</l>
     <l n="595">e si trasse di piede una pianella;</l>
     <l n="596">ma l'orbo fu avvisato, e fuggì via.</l>
     <l n="597">S'alzaron que' signor ridendo, ed ella</l>
     <l n="598">gli ringraziò di tanta cortesia,</l>
     <l n="599">e con maniera signorile e accorta</l>
     <l n="600">gli andò ad accompagnar fino a la porta.</l>
    </lg>
   </lg>
  </body>
 </text>
</TEI>