<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO IV</title>
    <author>Alessandro Tassoni</author>
   </titleStmt>
   <extent>
    <measure unit="stanza">68</measure>
    <measure unit="line">544</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO IV</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Poiché fu sorto in su la destra riva,</l>
     <l n="2">si fermò il campo e s'ordinar le schiere;</l>
     <l n="3">ne gli usberghi lucenti il sol feriva</l>
     <l n="4">e ne traeva fuor lampi e lumiere:</l>
     <l n="5">un venticel che di ponente usciva</l>
     <l n="6">facea ondeggiar le piume e le bandiere,</l>
     <l n="7">e per le rive intorno e per le valli</l>
     <l n="8">romoreggiava il ciel d'armi e cavalli.</l>
    </lg>
    <lg n="2">
     <l n="9">Il Potta, ch'era un uom molto eloquente</l>
     <l n="10">e solito a salir spesso in ringhiera,</l>
     <l n="11">montato sopra un argine eminente</l>
     <l n="12">che divideva i campi e la riviera,</l>
     <l n="13">cinto di capitani e nobil gente,</l>
     <l n="14">co 'l capo disarmato e la montiera,</l>
     <l n="15">così parlava al popolo feroce</l>
     <l n="16">con magnanimi gesti e altera voce:</l>
    </lg>
    <lg n="3">
     <l n="17"> — O vero seme del valor latino,</l>
     <l n="18">ben aveste l'altrier da Federico</l>
     <l n="19">un privilegio in foglio pecorino,</l>
     <l n="20">che vi ridona il territorio antico</l>
     <l n="21">che terminava già sopra 'l Lavino;</l>
     <l n="22">ma il donativo suo non vale un fico,</l>
     <l n="23">se con quest'armi che portiamo a canto</l>
     <l n="24">non ne pigliamo noi possesso in tanto.</l>
    </lg>
    <lg n="4">
     <l n="25">Sol Castelfranco ne può far inciampo,</l>
     <l n="26">ché rinforzato è di presidio grosso;</l>
     <l n="27">ma non avrà da noi riparo o scampo,</l>
     <l n="28">se con tant'armi gli giugniamo addosso:</l>
     <l n="29">quivi noi fermeremo il nostro campo</l>
     <l n="30">contra 'l nemico che non s'è ancor mosso;</l>
     <l n="31">e potremo goder sicuri e lieti</l>
     <l n="32">de' beni altrui, finché fortuna il vieti.</l>
    </lg>
    <lg n="5">
     <l n="33">Tutte nostre saran senza sospetti</l>
     <l n="34">queste ricche campagne e questi armenti;</l>
     <l n="35">la salciccia, i capponi e i tortelletti</l>
     <l n="36">da casa ci verran cotti e bollenti,</l>
     <l n="37">e dormiremo in quegli stessi letti</l>
     <l n="38">dove ora dormon le nemiche genti:</l>
     <l n="39">il Re giungerà in campo innanzi sera,</l>
     <l n="40">ché già scesa dal monte è la sua schiera.</l>
    </lg>
    <lg n="6">
     <l n="41">Ma che più vi trattengo o forti? Andiamo</l>
     <l n="42">a trar di bizzaria questi capocchi,</l>
     <l n="43">leviamgli Castelfranco, e poi vediamo</l>
     <l n="44">ciò che faran con quel fuscel ne gli occhi,</l>
     <l n="45">ricco di preda è quel castel, io bramo</l>
     <l n="46">ch'ognun ne goda, a ciaschedun ne tocchi;</l>
     <l n="47">io per me certo non ne vo' un quattrino,</l>
     <l n="48">e dono la mia parte al più meschino. —</l>
    </lg>
    <lg n="7">
     <l n="49">Così dicendo il fiero campo mosse</l>
     <l n="50">con tanta fretta a la segnata impresa,</l>
     <l n="51">che l'inimico a pena a tempo armosse,</l>
     <l n="52">per correr de le mura a la difesa.</l>
     <l n="53">Subito intorno fur cinte le fosse,</l>
     <l n="54">e adattate le macchine da offesa:</l>
     <l n="55">al primo colpo d'un trabucco vasto</l>
     <l n="56">fu arrandellato un asino col basto.</l>
    </lg>
    <lg n="8">
     <l n="57">La machina mural da sé rimove</l>
     <l n="58">con impeto sì fier quella bestiaccia,</l>
     <l n="59">che la solleva in aria, e in piazza dove</l>
     <l n="60">più turba avea dentro il castel la caccia.</l>
     <l n="61">Trasecolaron quelle genti nove</l>
     <l n="62">tutte, e l'un l'altro si miraro in faccia</l>
     <l n="63">con le guance di neve e 'l cor di gelo,</l>
     <l n="64">ch'un asino cader vider dal cielo.</l>
    </lg>
    <lg n="9">
     <l n="65">Era con molti armati in quel presidio</l>
     <l n="66">un capitan di poca matematica</l>
     <l n="67">di Casa Bonason, detto Nasidio</l>
     <l n="68">perch'avea un naso contro la prammatica:</l>
     <l n="69">questi temendo un general eccidio,</l>
     <l n="70">subito co' Potteschi attaccò pratica</l>
     <l n="71">d'uscir di quel castel con la sua gente</l>
     <l n="72">se non avea soccorso il dì seguente.</l>
    </lg>
    <lg n="10">
     <l n="73">Fermato il patto, il Re giunse la sera</l>
     <l n="74">con trombe e fuochi e segni d'allegrezza;</l>
     <l n="75">ma il dì seguente una novella fiera</l>
     <l n="76">converse tutto il dolce in amarezza:</l>
     <l n="77">venne correndo un messo da Rubiera</l>
     <l n="78">ch'aiuto richiedea con gran prestezza</l>
     <l n="79">contra il popol reggian, ch'a quella terra</l>
     <l n="80">mossa la notte avea improvisa guerra.</l>
    </lg>
    <lg n="11">
     <l n="81">Il popolo reggian col modanese</l>
     <l n="82">professava odio antico e nemicizia,</l>
     <l n="83">e avea contra di lui col bolognese</l>
     <l n="84">più volte unita già la sua milizia;</l>
     <l n="85">ora dissimulando il tempo attese,</l>
     <l n="86">e per mostrar la solita nequizia,</l>
     <l n="87">passato che fu il Re spinse a' suoi danni</l>
     <l n="88">seimila fra soldati e saccomanni.</l>
    </lg>
    <lg n="12">
     <l n="89">Il Re tosto chiamar fece a consiglio</l>
     <l n="90">tutti gli eroi de la città del Potta;</l>
     <l n="91">e poi ch'ebbe narrato il gran periglio</l>
     <l n="92">ove quella fortezza era ridotta,</l>
     <l n="93">rivolse a destra mano il nobil ciglio,</l>
     <l n="94">dove sedea l'onor di Casa Scotta:</l>
     <l n="95">ed ei, poiché fu sorto e si compose</l>
     <l n="96">la barba con la man, sputò e rispose:</l>
    </lg>
    <lg n="13">
     <l n="97"> — A voi, signor, come più degno, tocca</l>
     <l n="98">sceglier fra questi un capitano in fretta,</l>
     <l n="99">che vada a liberar l'oppressa rocca</l>
     <l n="100">e a far su quegli audaci aspra vendetta. —</l>
     <l n="101">Volea più dir, ma no 'l lasciò la bocca</l>
     <l n="102">aprir, che si levò da la panchetta</l>
     <l n="103">e saltò in mezzo il Conte di Culagna</l>
     <l n="104">dicendo: — V'andrò io, chi m'accompagna? —</l>
    </lg>
    <lg n="14">
     <l n="105">Maravigliando il Re si volse e disse:</l>
     <l n="106">— Chi è costui sì ardito e baldanzoso? —</l>
     <l n="107">Il Potta si guardò ch'ei no 'l sentisse,</l>
     <l n="108">e disse: — Questi è un matto glorioso. —</l>
     <l n="109">Il Re, che avea disio che si spedisse</l>
     <l n="110">a quella impresa un capitan famoso,</l>
     <l n="111">rimise quella eletta al Potta stesso</l>
     <l n="112">che conosceva ognun meglio da presso.</l>
    </lg>
    <lg n="15">
     <l n="113">Il Potta, che sapea che i Parmegiani</l>
     <l n="114">eran nemici a la tedescheria,</l>
     <l n="115">e ch'era un accoppiar co' gatti i cani</l>
     <l n="116">se gli uni e gli altri insieme a un tempo unia,</l>
     <l n="117">disegnò di mandar contra i Reggiani</l>
     <l n="118">gli aiuti che da Parma in campo avìa</l>
     <l n="119">Giberto da Correggio allor guidati,</l>
     <l n="120">tre mila a piedi e mille in sella armati.</l>
    </lg>
    <lg n="16">
     <l n="121">Ma il carico sovran diede a Gherardo</l>
     <l n="122">con cinque mila fanti e quella schiera</l>
     <l n="123">ch'avea Bertoldo sotto il suo stendardo</l>
     <l n="124">condotta da Marzaglia e da Rubiera.</l>
     <l n="125">Ripassò il ponte il cavalier gagliardo,</l>
     <l n="126">ma non giunse a Marzaglia innanzi sera,</l>
     <l n="127">quivi ebbe nuova de la terra presa,</l>
     <l n="128">ma che la rocca ancor facea difesa.</l>
    </lg>
    <lg n="17">
     <l n="129">Stettero in dubbio i cavalier del Potta</l>
     <l n="130">se passavano allor quella riviera,</l>
     <l n="131">o s'attendean che fulminata e rotta</l>
     <l n="132">fosse dal novo sol l'aria già nera;</l>
     <l n="133">ed ecco apparve lor su 'l fiume allotta</l>
     <l n="134">Marte, che presa la sembianza fiera</l>
     <l n="135">di Scalandrone da Bismanta avea,</l>
     <l n="136">bandito e capitan di gente rea;</l>
    </lg>
    <lg n="18">
     <l n="137">e inalzando una face in su la sponda</l>
     <l n="138">che 'l varco indi vicin tutto scopriva,</l>
     <l n="139">fe' sì che tragittò di là da l'onda</l>
     <l n="140">subito il campo a la sinistra riva.</l>
     <l n="141">Spirava il vento e dibattea la fronda</l>
     <l n="142">sì ch'a fatica il calpestio s'udiva;</l>
     <l n="143">a i capitani allor Marte feroce</l>
     <l n="144">volgea lo sguardo e la terribil voce;</l>
    </lg>
    <lg n="19">
     <l n="145">e dicea lor: — Venite meco, o forti,</l>
     <l n="146">ché gl'inimici or vi do vinti e presi,</l>
     <l n="147">mentre che ne la terra i male accorti</l>
     <l n="148">son quasi tutti a depredar intesi,</l>
     <l n="149">aspettando che 'l messo annunzio porti</l>
     <l n="150">che si sian quelli de la rocca resi,</l>
     <l n="151">dove a l'assedio in su la fossa armato</l>
     <l n="152">Foresto Fontanella hanno lasciato.</l>
    </lg>
    <lg n="20">
     <l n="153">Io la perfidia lor patir non posso,</l>
     <l n="154">e vengo a vendicarla ora con voi;</l>
     <l n="155">se lor giugniamo a l'improviso addosso,</l>
     <l n="156">che potran far, se fosser tutti eroi?</l>
     <l n="157">Gira, Gherardo, tu a sinistra il fosso,</l>
     <l n="158">e chiudi il passo co' soldati tuoi,</l>
     <l n="159">ch'io Giberto e Bertoldo a piè del ponte</l>
     <l n="160">condurrò cheti a l'inimico a fronte. —</l>
    </lg>
    <lg n="21">
     <l n="161">Così parlava, e Scalandrone il fiero</l>
     <l n="162">creduto fu da ognun ch'era presente.</l>
     <l n="163">Gherardo a manca man tenne il sentiero,</l>
     <l n="164">Giberto a destra al lato di ponente,</l>
     <l n="165">e su gli elmi inalzar fe' per cimiero</l>
     <l n="166">un segno bianco a tutta la sua gente,</l>
     <l n="167">ché già la squadra udia del Fontanella</l>
     <l n="168">cantar non lungi la Rossina bella.</l>
    </lg>
    <lg n="22">
     <l n="169">Passavan cheti e taciturni avanti</l>
     <l n="170">senza ronde scontrar né sentinelle,</l>
     <l n="171">quando cessaro a l'improviso i canti</l>
     <l n="172">e i gridi e gli urli andar fino a le stelle;</l>
     <l n="173">i cavalli lasciaro addietro i fanti</l>
     <l n="174">allora, e Marte accese due facelle,</l>
     <l n="175">e illuminò così l'aer d'intorno</l>
     <l n="176">che parve senza sol nascere il giorno.</l>
    </lg>
    <lg n="23">
     <l n="177">Foresto, che venir sopra si vede</l>
     <l n="178">gli stendardi di Parma e di Rubiera,</l>
     <l n="179">si lascia dietro anch'ei la gente a piede,</l>
     <l n="180">e passa armato innanzi a la sua schiera</l>
     <l n="181">Marte rimira e Scalandrone il crede,</l>
     <l n="182">sprona il cavallo e abbassa la visiera,</l>
     <l n="183">e 'l coglie a punto al mezo de la pancia,</l>
     <l n="184">ma non sente piegar né urtar la lancia.</l>
    </lg>
    <lg n="24">
     <l n="185">Marte a l'incontro al trapassar percosse</l>
     <l n="186">in guisa lui d'un colpo sopramano</l>
     <l n="187">che gli abbruciò la barba e 'l viso cosse,</l>
     <l n="188">e non parve mai più fedel cristiano:</l>
     <l n="189">ei se la bebbe, e subito scontrosse</l>
     <l n="190">con Bertoldo, ch'avea disteso al piano</l>
     <l n="191">col braghiero in due pezzi Anselmo Arlotto,</l>
     <l n="192">grande alchimista in medicina dotto.</l>
    </lg>
    <lg n="25">
     <l n="193">Ruppero l'aste a quell'incontro fiero,</l>
     <l n="194">e con le spade incominciar la guerra;</l>
     <l n="195">l'animoso Foresto avea un destriero</l>
     <l n="196">che non trovava paragone in terra,</l>
     <l n="197">generoso di cor, pronto e leggero;</l>
     <l n="198">e se un'antica cronica non erra,</l>
     <l n="199">fu de la razza di quel buon Frontino</l>
     <l n="200">fatto immortal da Monsignor Turpino.</l>
    </lg>
    <lg n="26">
     <l n="201">Bertoldo avea più forza e più fierezza,</l>
     <l n="202">ed era di statura assai maggiore,</l>
     <l n="203">Foresto avea più grazia e più destrezza,</l>
     <l n="204">picciolo il corpo e grand'era 'l valore.</l>
     <l n="205">Ma l'uno e l'altro fa di sua prodezza</l>
     <l n="206">mostra al nemico e di suo eccelso core;</l>
     <l n="207">e la terra è già tinta e inorridita</l>
     <l n="208">di sangue e di bragiole e maglia trita.</l>
    </lg>
    <lg n="27">
     <l n="209">Giberto intanto avea rotta la lancia</l>
     <l n="210">nel ventre a Gambatorta Scarlattino,</l>
     <l n="211">e col troncon fatta crepar la pancia</l>
     <l n="212">d'un fiero colpo a Stevanel Rossino,</l>
     <l n="213">quando tolse una scure a Testarancia</l>
     <l n="214">figliuol di Filippon da San Donnino,</l>
     <l n="215">e con essa a due man fe' tal ruina,</l>
     <l n="216">che tolse il vanto a quei de la tonnina.</l>
    </lg>
    <lg n="28">
     <l n="217">Uccise Braghetton da Bibianello</l>
     <l n="218">ch'un tempo a Roma fece il cortigiano;</l>
     <l n="219">e 'l nome v'intagliò co lo scarpello</l>
     <l n="220">sotto Montecavallo a manca mano;</l>
     <l n="221">avea la pancia come un carratello</l>
     <l n="222">e avrìa bevuta la città d'Albano,</l>
     <l n="223">né mai chiedeva a Dio nel suo pregare,</l>
     <l n="224">se non che convertisse in vino il mare.</l>
    </lg>
    <lg n="29">
     <l n="225">Gli divise la pancia il colpo fiero</l>
     <l n="226">e una borrachia ch'a l'arcione avea:</l>
     <l n="227">cadeano il sangue e 'l vin sopra 'l sentiero,</l>
     <l n="228">e 'l misero del vin più si dolea;</l>
     <l n="229">l'alma ch'usciva fuor col sangue nero</l>
     <l n="230">al vapor di quel vin si ritraea,</l>
     <l n="231">e lieta abbandonava il corpo grasso,</l>
     <l n="232">credendo andar fra le delizie a spasso.</l>
    </lg>
    <lg n="30">
     <l n="233">Uccise dopo questi Alceo d'Ormondo</l>
     <l n="234">protonotario e camerier d'onore</l>
     <l n="235">ne la corte papal, capo del mondo</l>
     <l n="236">e di più cavalier conte e dottore;</l>
     <l n="237">e 'l miser Baccarin da San Secondo</l>
     <l n="238">che de le pappardelle era inventore</l>
     <l n="239">morto lasciò con gli altri male accorti</l>
     <l n="240">sotto Rubiera ad ingrassar quegli orti.</l>
    </lg>
    <lg n="31">
     <l n="241">Prospero d'Albinea, Feltrin Casola,</l>
     <l n="242">Marco Denaglia, Brun da Mozzatella,</l>
     <l n="243">Berto da Rondinara, Andrea Scaiola,</l>
     <l n="244">Stefano Zobli, Gian da Torricella,</l>
     <l n="245">Guglielmo da la Latta e Pier Mazzola</l>
     <l n="246">dal feroce guerrier tratti di sella,</l>
     <l n="247">con Ugo Brama e Gian Matteo Scaruffa</l>
     <l n="248">tutti rimaser morti in quella zuffa.</l>
    </lg>
    <lg n="32">
     <l n="249">A i colpi de la forza di Giberto</l>
     <l n="250">gira gli occhi Foresto, e i suoi soldati</l>
     <l n="251">vede da la battaglia al campo aperto</l>
     <l n="252">fuggir chi qua chi là tutti sbandati;</l>
     <l n="253">e temendo restar quivi diserto,</l>
     <l n="254">ché cinto si vedea da tutti i lati,</l>
     <l n="255">volge a Bertoldo ed una punta abbassa,</l>
     <l n="256">e gli uccide il cavallo e 'n terra il lassa;</l>
    </lg>
    <lg n="33">
     <l n="257">e dove i suoi fuggian da la battaglia</l>
     <l n="258">spronando quel destrier che sembra un vento:</l>
     <l n="259">— Dunque, gridava lor, brutta canaglia,</l>
     <l n="260">questo è il vostro valore e l'ardimento?</l>
     <l n="261">Se non avete tanto cor che vaglia</l>
     <l n="262">a sprezzar de la morte ogni spavento</l>
     <l n="263">sì che vogliate abbandonar la guerra,</l>
     <l n="264">ritiratevi almen dentro la terra. —</l>
    </lg>
    <lg n="34">
     <l n="265">Così disse, e correndo in ver la porta</l>
     <l n="266">donde il soccorso omai gli parea tardo,</l>
     <l n="267">piena la via trovò di gente morta,</l>
     <l n="268">ch'ivi già penetrato era Gherardo.</l>
     <l n="269">Allor frenando l'impeto che 'l porta,</l>
     <l n="270">s'arresta alquanto il giovane gagliardo,</l>
     <l n="271">pensando se dovea quindi fuggire</l>
     <l n="272">tra l'ombre de la notte o pur morire.</l>
    </lg>
    <lg n="35">
     <l n="273">Spiccasi al fine, e là dove difende</l>
     <l n="274">il nemico l'uscita, entrar procaccia,</l>
     <l n="275">la testa a Furio da la Coccia fende</l>
     <l n="276">e nel ventre a Vivian la spada caccia:</l>
     <l n="277">il primo avea il cervel fuor di calende</l>
     <l n="278">e l'altro era un fanton lungo sei braccia,</l>
     <l n="279">l'un nemicizia avea col sol d'agosto</l>
     <l n="280">e l'altro rincarìa le calde arrosto.</l>
    </lg>
    <lg n="36">
     <l n="281">Ferì dopo costor, con vario evento,</l>
     <l n="282">due Gemignani, l'Erri e 'l Baciliero:</l>
     <l n="283">ne l'umbilico l'un subito spento</l>
     <l n="284">cadè, tocco d'un colpo assai leggiero:</l>
     <l n="285">l'altro, ch'un'ernia avea piena di vento</l>
     <l n="286">né potea camminar senza 'l braghiero,</l>
     <l n="287">ferito d'una punta in quella parte,</l>
     <l n="288">esalò il vento e si sanò contr'arte.</l>
    </lg>
    <lg n="37">
     <l n="289">Giunto alfin dove l'ultima bandiera</l>
     <l n="290">Forcierolo Alberghetti avea fermata,</l>
     <l n="291">come che cinta sia di gente fiera</l>
     <l n="292">la sforza, e quindi a' suoi trova l'entrata;</l>
     <l n="293">né s'accorge che lascia la sua schiera</l>
     <l n="294">tra i nemici rinchiusa e abbandonata.</l>
     <l n="295">In tanto il Conte avea di San Donnino</l>
     <l n="296">sentito il fiero suon del mattutino.</l>
    </lg>
    <lg n="38">
     <l n="297">Questi era de' Reggiani il generale,</l>
     <l n="298">grande di Febo e di Bellona amico,</l>
     <l n="299">e stava componendo un madrigale</l>
     <l n="300">quand'arrivò l'esercito nemico:</l>
     <l n="301">Reggio non ebbe mai suggetto eguale</l>
     <l n="302">o nel tempo moderno o ne l'antico,</l>
     <l n="303">né di lui più stimato in pace e 'n guerra,</l>
     <l n="304">ed era consiglier di Salinguerra.</l>
    </lg>
    <lg n="39">
     <l n="305">Di Salinguerra il poderoso dico</l>
     <l n="306">che tenne già Ferrara e Francolino,</l>
     <l n="307">fin che fu poi dal Papa suo nemico</l>
     <l n="308">sospinto fuor del nobile domìno;</l>
     <l n="309">e tornò a ripigliar lo scettro antico</l>
     <l n="310">il seme del superbo Aldobrandino.</l>
     <l n="311">Si trova in somma scritto in varie carte,</l>
     <l n="312">che 'l Conte era grand'uomo in ogni parte.</l>
    </lg>
    <lg n="40">
     <l n="313">Tosto ch'ode il romor, chiede da bere</l>
     <l n="314">a Livio suo scudiero e l'armi chiede,</l>
     <l n="315">e beve in fretta, e poi volge il bicchiere</l>
     <l n="316">sopra la sottocoppa in su col piede;</l>
     <l n="317">s'adatta i braccialetti e le gambiere,</l>
     <l n="318">s'affaccia a la finestra, e guarda e vede</l>
     <l n="319">a quel romor, senza notizia averne,</l>
     <l n="320">saltar di casa ognun con le lanterne.</l>
    </lg>
    <lg n="41">
     <l n="321">Già avea l'usbergo, e subito s'allaccia</l>
     <l n="322">l'elmo con piume candide di struzzo,</l>
     <l n="323">cigne la spada e 'l forte scudo imbraccia,</l>
     <l n="324">e monta sopra un nobile andaluzzo.</l>
     <l n="325">Gli portava dinanzi una rondaccia</l>
     <l n="326">e una balestra il sordo Malaguzzo,</l>
     <l n="327">era stizzato e gli sapeva male</l>
     <l n="328">di non aver finito il madrigale.</l>
    </lg>
    <lg n="42">
     <l n="329">Giunto a la porta e udito il gran fracasso</l>
     <l n="330">montò subitamente in su le mura,</l>
     <l n="331">e mirò intorno e vide giù nel basso</l>
     <l n="332">d'armi coperto il ponte e la pianura,</l>
     <l n="333">vide i nemici aver serrato il passo</l>
     <l n="334">e de' soldati suoi l'aspra ventura,</l>
     <l n="335">onde pieno d'angoscia e di dispetto</l>
     <l n="336">sospirò forte e si percosse il petto.</l>
    </lg>
    <lg n="43">
     <l n="337">E quivi a canto a lui fatti passare</l>
     <l n="338">due mila balestrier ch'in campo avea,</l>
     <l n="339">cominciò l'inimico a saettare</l>
     <l n="340">che cacciarlo di luogo ei si credea.</l>
     <l n="341">Come suol rifuggir l'onda e tornare</l>
     <l n="342">fremendo nel furor de la marea,</l>
     <l n="343">così fremea ondeggiando e i forti scudi</l>
     <l n="344">opponea l'inimico a i colpi crudi.</l>
    </lg>
    <lg n="44">
     <l n="345">Ma non partiva e non mutava loco:</l>
     <l n="346">e 'n tanto l'alba uscìa de l'oriente,</l>
     <l n="347">le cui guancie di rose al sol di foco</l>
     <l n="348">mirando il ciel ne divenia lucente.</l>
     <l n="349">Gherardo rinfrescò la gente un poco</l>
     <l n="350">mutandola a' quartieri, e al dì nascente</l>
     <l n="351">dal fosso a basso e da la rocca d'alto</l>
     <l n="352">diede principio a un furibondo assalto.</l>
    </lg>
    <lg n="45">
     <l n="353">De la rocca Bertoldo ebbe l'assunto;</l>
     <l n="354">Giberto a manca man, Gherardo a destra:</l>
     <l n="355">vedesi il Conte a mal partito giunto,</l>
     <l n="356">ch'eran finiti il pane e la minestra;</l>
     <l n="357">pur mise anch'egli i suoi soldati in punto,</l>
     <l n="358">e Bertoldo dicea da una finestra:</l>
     <l n="359">— Ah! Reggianelli, gente da dozzina,</l>
     <l n="360">l'unghie vi resteran ne la rapina. —</l>
    </lg>
    <lg n="46">
     <l n="361">Dove la rocca giù nel pian scendea,</l>
     <l n="362">de la piazza era il Conte a la difesa,</l>
     <l n="363">e sbarrato di travi il passo avea</l>
     <l n="364">facendo quivi i suoi nobil contesa.</l>
     <l n="365">Gherardo a destra man forte stringea,</l>
     <l n="366">Giberto facea machine da offesa,</l>
     <l n="367">mangani e scale, e empìa con sorda guerra</l>
     <l n="368">la fossa in tanto di fascine e terra.</l>
    </lg>
    <lg n="47">
     <l n="369">Durò il crudele assalto infino a nona,</l>
     <l n="370">sin che stancarsi e intiepidiron l'ire.</l>
     <l n="371">Il saggio Conte i suoi non abbandona,</l>
     <l n="372">ma non avea che dargli a digerire.</l>
     <l n="373">Ne la rocca serrata avean l'annona</l>
     <l n="374">i terrazzani al primo sue apparire,</l>
     <l n="375">e i tanti denti in su l'entrar di botto</l>
     <l n="376">distrusser ciò che v'era e crudo e cotto.</l>
    </lg>
    <lg n="48">
     <l n="377">Cerca di qua, cerca là, né trova</l>
     <l n="378">cosa da farvi un minimo disegno:</l>
     <l n="379">sbadiglian tutti e fan crocette a prova,</l>
     <l n="380">e l'appetito lor cresce lo sdegno.</l>
     <l n="381">Fatta avean quivi una chiesetta nova</l>
     <l n="382">certi frati di quei dal piè di legno:</l>
     <l n="383">il Conte al guardian chiese rimedio</l>
     <l n="384">per liberarsi dal crudele assedio.</l>
    </lg>
    <lg n="49">
     <l n="385">Cominciò il frate a dir che Dio adirato</l>
     <l n="386">volea il popol reggiano or gastigare:</l>
     <l n="387">il Conte ch'era mezzo disperato</l>
     <l n="388">— Padre, dicea, non state a predicare,</l>
     <l n="389">ma cercate rimedio al nostre stato,</l>
     <l n="390">ch'è notte e non abbiam di che cenare.</l>
     <l n="391">Fateci uscir di queste mura in pace,</l>
     <l n="392">e predicate poi quanto vi piace. —</l>
    </lg>
    <lg n="50">
     <l n="393">Il frate uscì a trattar subito fuora,</l>
     <l n="394">e ritornò con l'ultima risposta;</l>
     <l n="395">che se i Reggiani andar voleano allora,</l>
     <l n="396">lasciasser l'armi e andassero a lor posta.</l>
     <l n="397">Alcuni non volean più far dimora,</l>
     <l n="398">ma gli altri si ridean de la proposta</l>
     <l n="399">e dicean che con l'armi era da uscire,</l>
     <l n="400">o da pugnar con l'armi o da morire.</l>
    </lg>
    <lg n="51">
     <l n="401">Onde forzato fu di ritornare</l>
     <l n="402">il frate al campo, e 'l Conte a lui converso:</l>
     <l n="403">— Padre, dicea, vi voglio accompagnare,</l>
     <l n="404">datemi una gonella da converso. —</l>
     <l n="405">Il frate gliene fece una portare</l>
     <l n="406">ricamata di brodo azzurro e perso</l>
     <l n="407">ch'era del cuoco, e 'l Conte se la pose,</l>
     <l n="408">e tutto nel capuccio si nascose;</l>
    </lg>
    <lg n="52">
     <l n="409">e rivoltato a' suoi disse ch'ei giva</l>
     <l n="410">a procurar anch'ei sorte migliore;</l>
     <l n="411">ma se 'l nemico altier non s'ammolliva,</l>
     <l n="412">tentato avria di rimaner di fuore;</l>
     <l n="413">e che con nuova gente ei s'offeriva</l>
     <l n="414">di tornare in soccorso in fra poche ore,</l>
     <l n="415">pur ch'a lor desse il cor di mantenerse</l>
     <l n="416">un giorno ancor ne le fortune avverse.</l>
    </lg>
    <lg n="53">
     <l n="417">In suo luogo lasciò Guido Canossa,</l>
     <l n="418">e non prese arme, fuor ch'una squarcina</l>
     <l n="419">che nascondea quella vestaccia grossa,</l>
     <l n="420">con un giacco di maglia garzerina.</l>
     <l n="421">Ritrovaron Gherardo in su la fossa,</l>
     <l n="422">che facea fabricar per la mattina</l>
     <l n="423">contra la porta una sbarrata grande</l>
     <l n="424">che chiudeva per fronte e da le bande.</l>
    </lg>
    <lg n="54">
     <l n="425">Quando Gherardo vide il Guardiano,</l>
     <l n="426">gli venne incontro; e 'l frate gli dicea</l>
     <l n="427">che troppo duro al popolo reggiano</l>
     <l n="428">il partito proposto esser parea;</l>
     <l n="429">ch'egli voleva uscir con l'armi in mano,</l>
     <l n="430">e che nel resto a lui si rimettea.</l>
     <l n="431">Gherardo entrò in furor quand'udì questo</l>
     <l n="432">e disse al frate: — Padre, io vi protesto</l>
    </lg>
    <lg n="55">
     <l n="433">che vo' far nuovi patti e vo' che lassi</l>
     <l n="434">l'armi e l'insegne e quanto egli ha da guerra,</l>
     <l n="435">e ch'in farsetto e sotto un'asta passi</l>
     <l n="436">a l'uscir de la porta de la terra:</l>
     <l n="437">così vi giuro, e non perdete i passi</l>
     <l n="438">a tornar, se 'l partito non si serra;</l>
     <l n="439">perché vi aggiugnerò pene più gravi,</l>
     <l n="440">come son degni i lor eccessi pravi. —</l>
    </lg>
    <lg n="56">
     <l n="441">Il Conte, che tenea l'orecchie intente</l>
     <l n="442">dicendo: — A fé non mi ci coglierai —,</l>
     <l n="443">s'incominciò a scostar segretamente,</l>
     <l n="444">fin che si ritrovò lontano assai:</l>
     <l n="445">pregava il guardian molt'umilmente,</l>
     <l n="446">ma non poté spuntar Gherardo mai,</l>
     <l n="447">onde tornò dolente al suo camino,</l>
     <l n="448">senz'altra inchiesta far di Fra' Stoppino.</l>
    </lg>
    <lg n="57">
     <l n="449">Poiché tornò confuso e sbigottito</l>
     <l n="450">da la fiera risposta il guardiano,</l>
     <l n="451">e narrò il tutto e che se n'era gito</l>
     <l n="452">il Conte e già poteva esser lontano:</l>
     <l n="453">si consultò s'era miglior partito</l>
     <l n="454">il ritorno aspettar del capitano,</l>
     <l n="455">o pur co l'armi al ciel notturno e scuro</l>
     <l n="456">tentar d'uscir de l'infelice muro.</l>
    </lg>
    <lg n="58">
     <l n="457">Tutti lodar che s'aspettasse il Conte;</l>
     <l n="458">ma quando poi s'andò ben calculando</l>
     <l n="459">ch'ei non poteva aver le genti pronte</l>
     <l n="460">prima che il nuovo sol fosse ito in bando,</l>
     <l n="461">si torser tutti e rincrespar la fronte,</l>
     <l n="462">dicendo che volean morir pugnando:</l>
     <l n="463">onde Guido d'uscir fatto disegno</l>
     <l n="464">fe' stare in punto ognun co l'armi a segno.</l>
    </lg>
    <lg n="59">
     <l n="465">Ma da la rocca diè Bertoldo aviso</l>
     <l n="466">a Gherardo ch'usasse estrema cura,</l>
     <l n="467">che mostrava il nemico a l'improviso</l>
     <l n="468">voler co l'armi uscir di quelle mura:</l>
     <l n="469">preparossi Gherardo, e su l'aviso</l>
     <l n="470">fé stare i suoi soldati, e l'aria scura</l>
     <l n="471">rallumò con facelle e pece ardente,</l>
     <l n="472">e le sbarre piantò subitamente.</l>
    </lg>
    <lg n="60">
     <l n="473">Ed ecco aprir la porta e a un tempo stesso</l>
     <l n="474">de gli affamati il grido e le percosse,</l>
     <l n="475">ma ne le sbarre urtar ch'erano appresso,</l>
     <l n="476">e 'l rauco suono e l'impeto arrestosse:</l>
     <l n="477">Gherardo avea per fianco e 'n fronte messo</l>
     <l n="478">vari strumenti di tremende posse,</l>
     <l n="479">e a colpi di saette e pietre e dardi</l>
     <l n="480">stese quivi i più arditi e più gagliardi.</l>
    </lg>
    <lg n="61">
     <l n="481">Ed egli armato a piè con una mazza</l>
     <l n="482">corse a le sbarre, e a tanti diè la morte,</l>
     <l n="483">che se non ritraea la turba pazza</l>
     <l n="484">in dietro il piede e non chiudea le porte,</l>
     <l n="485">perduta quella notte era la razza</l>
     <l n="486">de' soldati da Reggio in dura sorte.</l>
     <l n="487">Fu de' primi a cader Guido Canossa</l>
     <l n="488">in preda a i lucci di quell'empia fossa.</l>
    </lg>
    <lg n="62">
     <l n="489">Ma l'ardito Foresto urta il destriero</l>
     <l n="490">dove vede la sbarra esser più bassa,</l>
     <l n="491">e tratto disperato il brando fiero</l>
     <l n="492">contra Gherardo, il fere a un tempo e passa,</l>
     <l n="493">e dovunque al passar drizza il sentiero,</l>
     <l n="494">de l'alto suo valor vestigi lassa,</l>
     <l n="495">fin ch'in sicura parte al fine arriva,</l>
     <l n="496">e i suoi d'aiuto e di speranza priva.</l>
    </lg>
    <lg n="63">
     <l n="497">L'esercito reggian, fatto sicuro</l>
     <l n="498">che la forza adoprar gli valea poco,</l>
     <l n="499">e veggendo il nemico in volt'oscuro</l>
     <l n="500">scuoter la porta e domandar del foco,</l>
     <l n="501">in fretta rimandò fuora del muro</l>
     <l n="502">il guardian, ch'ebbe a fatica loco</l>
     <l n="503">d'impetrar da Gherardo alcun partito,</l>
     <l n="504">ch'era già inviperato e infellonito.</l>
    </lg>
    <lg n="64">
     <l n="505">Al fin l'ultimo ottenne, e fu giurato</l>
     <l n="506">con giunta che chiunque a l'osteria</l>
     <l n="507">con modanese alcun fosse alloggiato</l>
     <l n="508">di quello stuol che di Rubiera uscìa,</l>
     <l n="509">a trargli per onor fosse ubbligato</l>
     <l n="510">scarpe o stivali o s'altro in piedi avìa;</l>
     <l n="511">indi fu aperto un picciolo sportello,</l>
     <l n="512">d'onde uscivano i vinti in giubberello.</l>
    </lg>
    <lg n="65">
     <l n="513">Marte, che la sembianza ancor tenea</l>
     <l n="514">di Scalandron, per onorar la festa,</l>
     <l n="515">stando a la picca ove al passar dovea</l>
     <l n="516">chinar il vinto la superba testa,</l>
     <l n="517">dava a ciascun, nel trapassar che fea</l>
     <l n="518">sotto quell'asta, un scappellotto a sesta:</l>
     <l n="519">così fino a l'aurora ad uno ad uno</l>
     <l n="520">andò passando il popolo digiuno.</l>
    </lg>
    <lg n="66">
     <l n="521">Poi che tutti passar, Marte disparve</l>
     <l n="522">lasciand'ognun di meraviglia muto.</l>
     <l n="523">Stupiva il vincitor che le sue larve</l>
     <l n="524">conoscer non avea prima saputo.</l>
     <l n="525">Stupiva il vinto, poi che 'l sole apparve</l>
     <l n="526">cinto di luce, e che si fu avveduto</l>
     <l n="527">con onta sua che le picchiate ladre</l>
     <l n="528">a tutti fatte avean le teste quadre.</l>
    </lg>
    <lg n="67">
     <l n="529">Sotto Rubiera si trattenne alquanto</l>
     <l n="530">Gherardo, e riposar le genti feo,</l>
     <l n="531">onorando quel dì sacrato al Santo</l>
     <l n="532">Apostolo divin Bartolomeo,</l>
     <l n="533">e de le spoglie de' nemici intanto</l>
     <l n="534">su la riva di secchia alzò un trofeo,</l>
     <l n="535">quando volgendo il sol dal mezzo giorno</l>
     <l n="536">eccoti un messaggier sonando un corno;</l>
    </lg>
    <lg n="68">
     <l n="537">e narra ch'attaccata è la battaglia</l>
     <l n="538">tra il Re de' Sardi e le città nemiche,</l>
     <l n="539">ch'in campo conducean tanta canaglia</l>
     <l n="540">che non ha tante mosche Apuglia o spiche;</l>
     <l n="541">e lo prega d'aiuto, e che gli caglia</l>
     <l n="542">del gran periglio de le schiere amiche.</l>
     <l n="543">Trenta peli di rabbia allor strapposse</l>
     <l n="544">Gherardo, e bestemmiando il campo mosse.</l>
    </lg>
   </lg>
  </body>
 </text>
</TEI>