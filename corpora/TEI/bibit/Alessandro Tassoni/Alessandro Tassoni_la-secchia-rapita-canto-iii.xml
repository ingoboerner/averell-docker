<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO III</title>
    <author>Alessandro Tassoni</author>
   </titleStmt>
   <extent>
    <measure unit="stanza">79</measure>
    <measure unit="line">632</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-iii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO III</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO III</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Era tranquillo il mar, sereno il cielo,</l>
     <l n="2">taceva l'onda e riposava il vento;</l>
     <l n="3">e ingemmata di fior, sparsa di gelo,</l>
     <l n="4">l'alba sorgea dal liquido elemento,</l>
     <l n="5">e squarciava a la notte il fosco velo</l>
     <l n="6">stellato di celeste e vivo argento:</l>
     <l n="7">quando la dea con amorose larve</l>
     <l n="8">ad Enzio Re nel fin del sonno apparve.</l>
    </lg>
    <lg n="2">
     <l n="9">E 'n lui mirando: — O generoso figlio</l>
     <l n="10">di Federico, onor de l'armi, disse,</l>
     <l n="11">l'italiche città vanno a scompiglio,</l>
     <l n="12">tornansi a incrudelir l'antiche risse;</l>
     <l n="13">Modana sovra l'altre è in gran periglio,</l>
     <l n="14">che fida sempre al Sacro Imperio visse;</l>
     <l n="15">e tu qui dormi in mezzo 'l mar nascoso?</l>
     <l n="16">Destati e prendi l'armi, uom neghittoso.</l>
    </lg>
    <lg n="3">
     <l n="17">Va' in aiuto de' tuoi, ché t'apparecchia</l>
     <l n="18">nuova fortuna il ciel non preveduta:</l>
     <l n="19">tu salverai quella famosa secchia</l>
     <l n="20">che con tanto valor fia combattuta,</l>
     <l n="21">che giornata campal nuova né vecchia</l>
     <l n="22">non sarà stata mai la più temuta:</l>
     <l n="23">Modana vincerà, ma con fatica,</l>
     <l n="24">e tu entrerai ne la città nemica.</l>
    </lg>
    <lg n="4">
     <l n="25">Quivi d'una donzella acceso il core</l>
     <l n="26">ti fia, la più gentil di questa etade</l>
     <l n="27">che sì t'infiammerà d'occulto ardore</l>
     <l n="28">che ti farà languir di sua beltade;</l>
     <l n="29">al fin godrai del suo felice amore,</l>
     <l n="30">e 'l nobil seme tuo quella cittade</l>
     <l n="31">reggerà poscia, e riputato fia</l>
     <l n="32">la gloria e lo splendor di Lombardia. —</l>
    </lg>
    <lg n="5">
     <l n="33">Qui sparve il sonno e s'involò repente</l>
     <l n="34">da le luci del Re la dea d'Amore:</l>
     <l n="35">ei mirò le finestre, e in oriente</l>
     <l n="36">biancheggiar vide il mattutino albore;</l>
     <l n="37">chiese tosto i vestiti, e impaziente</l>
     <l n="38">si lanciò de le piume; e tratta fuore</l>
     <l n="39">la spada ch'avea dietro al capezzale,</l>
     <l n="40">menò un colpo e ferì su l'orinale.</l>
    </lg>
    <lg n="6">
     <l n="41">Quel fe' tre balzi, e in cento pezzi rotto</l>
     <l n="42">cadde con la coperta cremesina;</l>
     <l n="43">con lunga riga fuor sparsa di botto</l>
     <l n="44">per la stanza del Re corse l'orina.</l>
     <l n="45">Fe' in tanto un paggio de la guardia motto</l>
     <l n="46">ch'era giunto un corrier da la marina</l>
     <l n="47">col segno de l'Imperio e la patente,</l>
     <l n="48">onde fu fatto entrar subitamente.</l>
    </lg>
    <lg n="7">
     <l n="49">Scrivea da Spira Federico al figlio</l>
     <l n="50">che subito mandasse armi in difesa</l>
     <l n="51">di Modana, che posta era in periglio</l>
     <l n="52">per nuova guerra in quelle parti accesa.</l>
     <l n="53">Letta la carta il Re prese consiglio</l>
     <l n="54">d'andar egli in persona a quell'impresa,</l>
     <l n="55">e tosto armò d'amici e di vassalli</l>
     <l n="56">sovra 'l lito pisan fanti e cavalli.</l>
    </lg>
    <lg n="8">
     <l n="57">A Modana fra tanto era arrivato</l>
     <l n="58">l'aviso, che già 'l Conte di Nebrona</l>
     <l n="59">con seicento cavalli avea passato</l>
     <l n="60">l'Alpi, e s'unia con l'armi di Cremona.</l>
     <l n="61">Questi da Federico era mandato,</l>
     <l n="62">non potendo venir egli in persona,</l>
     <l n="63">gran baron de l'Imperio e lancia rotta,</l>
     <l n="64">e nemico mortal de l'acqua cotta.</l>
    </lg>
    <lg n="9">
     <l n="65">Da l'altra parte era venuta nuova</l>
     <l n="66">ch'in armi si mettea tutta Romagna;</l>
     <l n="67">onde deliberar d'uscir di cova</l>
     <l n="68">i Modanesi armati a la campagna,</l>
     <l n="69">e far di sé qualche onorata prova</l>
     <l n="70">col soccorso d'Italia e d'Alemagna.</l>
     <l n="71">Lasciar le feste, e tutte le lor posse</l>
     <l n="72">furon da varie parti a un tempo mosse,</l>
    </lg>
    <lg n="10">
     <l n="73">con ordin che dovesse il giorno sesto</l>
     <l n="74">al Prato de' Grassoni esser ridotta</l>
     <l n="75">da i capi lor tutta la gente a sesto,</l>
     <l n="76">e l'insegna aspettar quivi del Potta.</l>
     <l n="77">Musa, tu che scrivesti in un digesto</l>
     <l n="78">que' nomi eccelsi e le lor prove allotta,</l>
     <l n="79">dammene or copia accioché nel mio canto</l>
     <l n="80">i pronepoti lor n'odano il vanto.</l>
    </lg>
    <lg n="11">
     <l n="81">Il Prato de' Grassoni a destra mano</l>
     <l n="82">dal ponte del Panàro era distante</l>
     <l n="83">quanto un arco potria tirar lontano,</l>
     <l n="84">e quivi ognun dovea fermar le piante:</l>
     <l n="85">chi dal monte il dì sesto, e chi dal piano</l>
     <l n="86">dispiegò le bandiere in un istante;</l>
     <l n="87">e 'l primo ch'apparisse a la campagna</l>
     <l n="88">fu il Conte de la Rocca di Culagna.</l>
    </lg>
    <lg n="12">
     <l n="89">Quest'era un cavalier bravo e galante,</l>
     <l n="90">filosofo poeta e bacchettone</l>
     <l n="91">ch'era fuor de' perigli un Sacripante,</l>
     <l n="92">ma ne' perigli un pezzo di polmone.</l>
     <l n="93">Spesso ammazzato avea qualche gigante,</l>
     <l n="94">e si scopriva poi ch'era un cappone,</l>
     <l n="95">onde i fanciulli dietro di lontano</l>
     <l n="96">gli soleano gridar: — Viva Martano. —</l>
    </lg>
    <lg n="13">
     <l n="97">Avea ducento scrocchi in una schiera,</l>
     <l n="98">mangiati da la fame e pidocchiosi;</l>
     <l n="99">ma egli dicea ch'eran duo mila e ch'era</l>
     <l n="100">una falange d'uomini famosi:</l>
     <l n="101">dipinto avea un pavon ne la bandiera</l>
     <l n="102">con ricami di seta e d'or pomposi,</l>
     <l n="103">l'armatura d'argento e molto adorna,</l>
     <l n="104">e in testa un gran cimier di piume e corna.</l>
    </lg>
    <lg n="14">
     <l n="105">Fu Irneo di Montecuccoli il secondo,</l>
     <l n="106">figliolo del signor di Montalbano,</l>
     <l n="107">giovane disdegnoso e furibondo,</l>
     <l n="108">e di lingua e di cor pronto e di mano;</l>
     <l n="109">a carte e a dadi avria giucato il mondo,</l>
     <l n="110">e bestemmiava Dio com'un marrano:</l>
     <l n="111">buon compagno nel resto e senza pecche,</l>
     <l n="112">distruggitor de le castagne secche.</l>
    </lg>
    <lg n="15">
     <l n="113">Settecento soldati ei conducea</l>
     <l n="114">da le terre del padre e de' parenti;</l>
     <l n="115">ne lo stendardo un Mongibello avea</l>
     <l n="116">che vomitava al ciel faville ardenti.</l>
     <l n="117">L'onor de la famiglia di Rodea,</l>
     <l n="118">Attolino, il seguìa con le sue genti,</l>
     <l n="119">a cui l'Imperator de' regni greci</l>
     <l n="120">cinta la spada avea con altri dieci.</l>
    </lg>
    <lg n="16">
     <l n="121">Da Rodea, da Magreda e Castelvecchio</l>
     <l n="122">conduceva costui trecento fanti</l>
     <l n="123">con sì leggiadro e nobile apparecchio</l>
     <l n="124">che parean tutti cavalieri erranti:</l>
     <l n="125">su 'l cimier per impresa avea uno specchio</l>
     <l n="126">cinto di piume ignote e stravaganti.</l>
     <l n="127">E dopo lui fu vista una bandiera</l>
     <l n="128">su gli argini venir de la riviera.</l>
    </lg>
    <lg n="17">
     <l n="129">Le ville de la Motta e del Cavezzo,</l>
     <l n="130">Camposanto, Solara e Malcantone</l>
     <l n="131">quivi raccolto avean la feccia e 'l lezzo</l>
     <l n="132">d'ogn'omicida rio, d'ogni ladrone;</l>
     <l n="133">quel clima par da fiera stella avezzo</l>
     <l n="134">a morire o di forca o di prigione:</l>
     <l n="135">fur cinquecento, usati al caldo, al gielo,</l>
     <l n="136">a l'inculta foresta, al nudo cielo.</l>
    </lg>
    <lg n="18">
     <l n="137">Da Camillo del Forno eran guidati</l>
     <l n="138">uom temerario e sprezzator di morte,</l>
     <l n="139">di semplice vermiglio avea segnati</l>
     <l n="140">il suo stendardo e l'armatura forte;</l>
     <l n="141">non portava cimier né fregi aurati,</l>
     <l n="142">né divisa o color d'alcuna sorte,</l>
     <l n="143">fuor che vermiglio, e sovra la sua gente</l>
     <l n="144">con nera e folta barba era eminente.</l>
    </lg>
    <lg n="19">
     <l n="145">La gente che solcar soleva l'onda</l>
     <l n="146">e or solca il letto del gran fiume estinto,</l>
     <l n="147">e quella dove cade e si profonda</l>
     <l n="148">il Panàro diviso e 'n dietro spinto,</l>
     <l n="149">lasciar le barche e i remi in su la sponda;</l>
     <l n="150">e mosse da guerrier nobile instinto,</l>
     <l n="151">quivi s'appresentar con lance e spiedi,</l>
     <l n="152">cento a cavallo e novecento a piedi.</l>
    </lg>
    <lg n="20">
     <l n="153">Per capitani avean due schiericati</l>
     <l n="154">l'arciprete Guidoni e 'l frate Bravi,</l>
     <l n="155">che dianzi per ribelli ambo cacciati</l>
     <l n="156">avean con una man d'uomini pravi</l>
     <l n="157">la Stellata e 'l Bonden poscia occupati,</l>
     <l n="158">e 'l transito al Final chiuso a le navi.</l>
     <l n="159">Or rimessi venìan con queste schiere,</l>
     <l n="160">in abito di guerra, in armi nere.</l>
    </lg>
    <lg n="21">
     <l n="161">Alderan Cimicelli e Grazio Monte</l>
     <l n="162">seguìan dopo costoro a mano a mano;</l>
     <l n="163">la Staggia l'uno e la Verdeta ha pronte,</l>
     <l n="164">quei di Roncaglia ha l'altro e di Panzano:</l>
     <l n="165">il destrier che portò Belorofonte</l>
     <l n="166">già in alto, Grazio, e un argano Alderano</l>
     <l n="167">ne le bandiere lor spiegano al vento,</l>
     <l n="168">e i soldati fra tutti eran secento.</l>
    </lg>
    <lg n="22">
     <l n="169">San Felice, Midolla e Camurana,</l>
     <l n="170">secento a piedi e ottanta erano in sella;</l>
     <l n="171">Nerazio Bianchi e Tomasin Fontana</l>
     <l n="172">gli conduceano a la tenzon novella:</l>
     <l n="173">Tomasin per insegna avea una rana</l>
     <l n="174">armata con la spada e la rotella;</l>
     <l n="175">Nerazio, che reggea quei da cavallo,</l>
     <l n="176">avea una mezza luna in campo giallo.</l>
    </lg>
    <lg n="23">
     <l n="177">S'armò dopo costor quella riviera</l>
     <l n="178">che da Bomporto a la Bastìa si stende;</l>
     <l n="179">povera gente, ma superba e altera,</l>
     <l n="180">che 'n terra e 'n acqua a provecchiarsi attende.</l>
     <l n="181">Fur quattrocento; e ne la lor bandiera,</l>
     <l n="182">che di vermiglio e d'or tutta risplende,</l>
     <l n="183">ritratto avea un gonfietto da pallone</l>
     <l n="184">Bagarotto, figliol di Rarabone.</l>
    </lg>
    <lg n="24">
     <l n="185">Il sagace Claretto era con esso,</l>
     <l n="186">ch'acceso di Dogna Anna di Granata</l>
     <l n="187">giunt'era tutt'afflitto il giorno stesso</l>
     <l n="188">che un genovese gli l'avea rubata;</l>
     <l n="189">gli ne fu dato a Parma indizio espresso</l>
     <l n="190">che l'avrebbe a Bomporto ritrovata;</l>
     <l n="191">ma quivi giunto ne perdé i vestigi,</l>
     <l n="192">e bestemmiò sessanta frati bigi.</l>
    </lg>
    <lg n="25">
     <l n="193">Entrò ne l'osteria per rinfrescarsi</l>
     <l n="194">e ritrovò che Bagarotto a sorte</l>
     <l n="195">raccogliea quivi i suoi soldati sparsi,</l>
     <l n="196">e d'armi intorno cinte eran le porte.</l>
     <l n="197">Corsero l'uno e l'altro ad abbracciarsi,</l>
     <l n="198">ch'erano stati amici a la gran Corte,</l>
     <l n="199">e l'uno e l'altro le speranze grame</l>
     <l n="200">avean lasciate a i morti de la fame.</l>
    </lg>
    <lg n="26">
     <l n="201">Narrò Claretto del suo nuovo ardore</l>
     <l n="202">la lunga scena e gl'intricati effetti;</l>
     <l n="203">con quanti scherni in varie forme Amore</l>
     <l n="204">già tutti i suoi rivali avea negletti;</l>
     <l n="205">e com'or ei perdea per più dolore</l>
     <l n="206">la donna sua nel colmo de' diletti.</l>
     <l n="207">Sorrise Bagarotto e disse: — Frate,</l>
     <l n="208">tu sciorini ogni dì nuove scappate.</l>
    </lg>
    <lg n="27">
     <l n="209">Vieni meco a la guerra, e lascia andare</l>
     <l n="210">cotesti amori tuoi da scioperato:</l>
     <l n="211">la fama non s'acquista a vagheggiare</l>
     <l n="212">un viso di bertuccia immascherato. —</l>
     <l n="213">Claretto non istette a replicare,</l>
     <l n="214">ché gli venne desio d'esser soldato;</l>
     <l n="215">prese una picca e si scordò di bere,</l>
     <l n="216">ma ricordiamci noi de l'altre schiere.</l>
    </lg>
    <lg n="28">
     <l n="217">Cittanova spiegar, Fredo e Cognento,</l>
     <l n="218">Piramo e Tisbe morti a piè del moro:</l>
     <l n="219">esser potean costor da quattrocento,</l>
     <l n="220">e 'l furiero Manzol fu il duca loro,</l>
     <l n="221">giovane d'alto e nobile talento,</l>
     <l n="222">a cui cedean l'Agilità e 'l Decoro</l>
     <l n="223">nel ballar la nizzarda e la canaria</l>
     <l n="224">e nel tagliar le capriole in aria.</l>
    </lg>
    <lg n="29">
     <l n="225">Quasi a un tempo arrivar da un altro lato</l>
     <l n="226">Villavara, Albereto e Navicelli;</l>
     <l n="227">eran trecento e conduceagli al Prato</l>
     <l n="228">il fiero zoppo d'Ugolin Novelli:</l>
     <l n="229">dipinto ha ne l'insegna un ciel turbato</l>
     <l n="230">che piove sovra un campo di baccelli.</l>
     <l n="231">Indi venìan tra lor correndo a gara</l>
     <l n="232">quei del Corleto e quei di Bazzovara:</l>
    </lg>
    <lg n="30">
     <l n="233">Corleto emulator di Grevalcore</l>
     <l n="234">ch'Augusto nominò dal cor giocondo</l>
     <l n="235">quel dì che fu d'Antonio vincitore,</l>
     <l n="236">onde poscia con lui divise il mondo;</l>
     <l n="237">e Bazzovara or campo di sudore</l>
     <l n="238">che fu d'armi e d'amor campo fecondo,</l>
     <l n="239">là dove il Labadin persona accorta</l>
     <l n="240">fe' il beverone a la sua vacca morta.</l>
    </lg>
    <lg n="31">
     <l n="241">Eran guidati dal dottor Masello,</l>
     <l n="242">ch'avea lasciato i libri a la ventura,</l>
     <l n="243">e s'era armato che parea un Marcello,</l>
     <l n="244">con la giubba a l'antica e l'armatura:</l>
     <l n="245">portava per impresa un ravanello</l>
     <l n="246">con la sementa d'or grande e matura;</l>
     <l n="247">e dietro a lui venìan quei di Rubiera</l>
     <l n="248">e di Marzaglia armati in una schiera.</l>
    </lg>
    <lg n="32">
     <l n="249">Bertoldo Grillenzon li conducea,</l>
     <l n="250">gran giucator di spada e lottatore;</l>
     <l n="251">ne la bandiera un materasso avea</l>
     <l n="252">che sdrucito spargea la lana fuore.</l>
     <l n="253">Questa schiera de l'altra esser potea</l>
     <l n="254">se non uguale, almen poco maggiore;</l>
     <l n="255">giugneano a punto al numero di mille</l>
     <l n="256">gli armati abitator di quattro ville.</l>
    </lg>
    <lg n="33">
     <l n="257">Galvan Castaldi e Franceschin Murano</l>
     <l n="258">l'insegne di Porcile e del Montale</l>
     <l n="259">e le di Cadiana e di Mugnano</l>
     <l n="260">uniro a l'Osteria de le due scale.</l>
     <l n="261">Trecento con le ronche avea Galvano,</l>
     <l n="262">l'altro di picche avea numero eguale.</l>
     <l n="263">L'impresa di Galvano è una stadera,</l>
     <l n="264">Franceschino ha una gazza bianca e nera.</l>
    </lg>
    <lg n="34">
     <l n="265">Ecco Alberto Boschetti in sella armato,</l>
     <l n="266">Conte di San Cesario e di Bazzano;</l>
     <l n="267">ch'avendo poco pria quindi cacciato</l>
     <l n="268">il presidio nemico e 'l capitano,</l>
     <l n="269">s'era fatto signor di quello stato</l>
     <l n="270">col valor de la fronte e de la mano;</l>
     <l n="271">ed or di questi e d'altri suoi vassalli</l>
     <l n="272">per forza armati avea cento cavalli.</l>
    </lg>
    <lg n="35">
     <l n="273">Pomposo viene e ne lo scudo porta</l>
     <l n="274">a onor di san Lorenzo una gradella:</l>
     <l n="275">la lancia in mano e al fianco avea la storta</l>
     <l n="276">tutta la schiera sua leggiadra e bella.</l>
     <l n="277">Una volpe che fa la gatta morta</l>
     <l n="278">spiegano Collegara e Corticella</l>
     <l n="279">che Bernardo Calori avea condotte,</l>
     <l n="280">trecento o poco più tagliaricotte.</l>
    </lg>
    <lg n="36">
     <l n="281">Due figli avea Rangon d'alto valore,</l>
     <l n="282">Gherardo il forte e Giacopin l'astuto;</l>
     <l n="283">Gherardo che d'etade era il maggiore</l>
     <l n="284">e 'n più sublime grado era venuto,</l>
     <l n="285">de le genti paterne avea l'onore</l>
     <l n="286">e 'l governo al fratel quivi ceduto,</l>
     <l n="287">ond'egli se 'n venìa portando altero</l>
     <l n="288">una conchiglia d'or sovra il cimiero.</l>
    </lg>
    <lg n="37">
     <l n="289">Spilimberto, Vignola e Savignano,</l>
     <l n="290">Castelnovo e Campiglio in assemblea,</l>
     <l n="291">Ceiano e Guia, Montorsolo e Marano,</l>
     <l n="292">con quei di Malatigna armati avea.</l>
     <l n="293">Cento a caval con le zagaglie in mano</l>
     <l n="294">e mille fanti arcieri ei conducea,</l>
     <l n="295">ch'avean con agli e porri e cipollette</l>
     <l n="296">avvelenati i ferri a le saette.</l>
    </lg>
    <lg n="38">
     <l n="297">Mentre questi giugnean dal destro lato,</l>
     <l n="298">già dal sinistro in campo era venuto</l>
     <l n="299">di Prendiparte Pichi il figlio armato</l>
     <l n="300">col fior de la Mirandola in aiuto:</l>
     <l n="301">fu Galeotto il giovane nomato</l>
     <l n="302">per tutta Italia allor noto e temuto;</l>
     <l n="303">e cento cavalier carchi di maglia</l>
     <l n="304">sotto l'impresa avea d'una tenaglia</l>
    </lg>
    <lg n="39">
     <l n="305">Campogaiano poscia e San Martino</l>
     <l n="306">mandaron cinquecento a la pedestre,</l>
     <l n="307">ch'aveano per insegna un saracino</l>
     <l n="308">e armati eran di ronche e di balestre:</l>
     <l n="309">Mauro Ruberti ne tenea il domìno</l>
     <l n="310">sovrastante maggior de le minestre;</l>
     <l n="311">vo' dir che de le bocche avea la taglia</l>
     <l n="312">e dovea compartir la vittovaglia.</l>
    </lg>
    <lg n="40">
     <l n="313">Zaccaria Tosabecchi allor reggea</l>
     <l n="314">di Carpi il freno, uom vecchio e podagroso</l>
     <l n="315">a cui l'età il vigor scemato avea</l>
     <l n="316">ma non lo spirto altero e bellicoso.</l>
     <l n="317">Una figlia al morir gli succedea</l>
     <l n="318">che 'l Conte di Solera avea per sposo,</l>
     <l n="319">zerbin de la contrada e falimbello,</l>
     <l n="320">di Manfredi cugin, detto Leonello.</l>
    </lg>
    <lg n="41">
     <l n="321">Venne al vecchio desìo d'esser quel giorno</l>
     <l n="322">in campo, e armò pedoni e cavalieri,</l>
     <l n="323">e una lettiga fe' senza soggiorno</l>
     <l n="324">che portavano a man quattro staffieri:</l>
     <l n="325">laminata di ferro era d'intorno,</l>
     <l n="326">e si potea assettar su due destrieri;</l>
     <l n="327">una tal poscia forte a maraviglia</l>
     <l n="328">ne fece il Contestabil di Castiglia;</l>
    </lg>
    <lg n="42">
     <l n="329">e in Borgogna l'usò contra i moschetti</l>
     <l n="330">del bellicoso Re de' fieri Galli.</l>
     <l n="331">Zaccaria venne con ducento eletti,</l>
     <l n="332">parte asini col fren, parte cavalli,</l>
     <l n="333">ma i pedoni a tardar furon costretti</l>
     <l n="334">ché 'l Conte, che dovea tutti guidalli,</l>
     <l n="335">lasciò il suocero andar per la più corta</l>
     <l n="336">e restò con la sposa a far la torta.</l>
    </lg>
    <lg n="43">
     <l n="337">Zaccaria, che si vide abbandonato</l>
     <l n="338">dal genero, partì subito i fanti,</l>
     <l n="339">e quattrocento al cavalier Brusato</l>
     <l n="340">e a Guido Coccapan dienne altrettanti.</l>
     <l n="341">Il Cavalier un elefante alato</l>
     <l n="342">ha nell'insegna: e Guido ha due giganti</l>
     <l n="343">che giocano a le noci: il vecchio ha un gatto</l>
     <l n="344">che insidia un topo e stassi quatto quatto.</l>
    </lg>
    <lg n="44">
     <l n="345">Quelli poi di Formigine e Fiorano,</l>
     <l n="346">dove nascono fichi in copia grande,</l>
     <l n="347">sono trecento, e Uberto Petrezzano</l>
     <l n="348">gli guida, e ne l'insegna un orco spande;</l>
     <l n="349">Baiamonte con lui di Livizzano</l>
     <l n="350">quasi a un tempo arrivò con le sue bande,</l>
     <l n="351">ducento fur con partigiane in spalla,</l>
     <l n="352">e la bandiera avean turchina e gialla.</l>
    </lg>
    <lg n="45">
     <l n="353">Appresso d'Uguccion di Castelvetro</l>
     <l n="354">l'insegna apparve ch'era un cardo bianco;</l>
     <l n="355">trecento balestrier le tenean dietro</l>
     <l n="356">ch'avean bolzoni e mazzafrustri al fianco.</l>
     <l n="357">Da Gorzan, Maranello e da Ceretro</l>
     <l n="358">de' famosi Grisolfi il buon Lanfranco</l>
     <l n="359">tratti avea cinquecento in una schiera,</l>
     <l n="360">e portava un frullon ne la bandiera;</l>
    </lg>
    <lg n="46">
     <l n="361">onde la Crusca poi gli mosse lite</l>
     <l n="362">che fu rimessa al tribunal romano.</l>
     <l n="363">Con l'impresa d'un pero e d'una vite</l>
     <l n="364">Stefano e Ghin de' Conti di Fogliano</l>
     <l n="365">avean con l'armi foglianese unite</l>
     <l n="366">quelle di Montezibio e di Varano,</l>
     <l n="367">ch'eran ducento ottanta martorelli,</l>
     <l n="368">unti e bisunti che parean porcelli.</l>
    </lg>
    <lg n="47">
     <l n="369">Ma dove lascio di Sassol la gente</l>
     <l n="370">che suol de l'uve far nettare a Giove,</l>
     <l n="371">là dove è il dì più bello e più lucente,</l>
     <l n="372">là dove il ciel tutte le grazie piove?</l>
     <l n="373">Quella terra d'amor, di gloria ardente,</l>
     <l n="374">madre di ciò ch'è più pregiato altrove,</l>
     <l n="375">mandò cento cavalli, e intorno a mille</l>
     <l n="376">fanti raccolti da sue amene ville.</l>
    </lg>
    <lg n="48">
     <l n="377">Roldano de la Rosa è il duca loro</l>
     <l n="378">ch'un tempo guerreggiando in Palestina</l>
     <l n="379">contra 'l campo d'Egitto e contra 'l Moro</l>
     <l n="380">fe' del sangue pagan strage e ruina;</l>
     <l n="381">sparsa di rose e di fiammelle d'oro</l>
     <l n="382">avea l'insegna azzurra e purpurina;</l>
     <l n="383">e dietro a lui venìa poco lontano</l>
     <l n="384">Folco Cesio signor di Pompeiano;</l>
    </lg>
    <lg n="49">
     <l n="385">Pompeiano ove suol l'aura amorosa</l>
     <l n="386">struggere il giel di que' nevosi monti;</l>
     <l n="387">Gommola e Palaveggio a la famosa</l>
     <l n="388">donna del seggio lor chinan le fronti.</l>
     <l n="389">Sotto l'insegna avea d'una spinosa</l>
     <l n="390">Folco raccolti de' più arditi e pronti</l>
     <l n="391">trecento, che su zoccoli ferrati</l>
     <l n="392">se ne venìan di chiaverine armati.</l>
    </lg>
    <lg n="50">
     <l n="393">E quel ch'era mirabile a vedere,</l>
     <l n="394">cinquanta donne lor con gli archi in mano</l>
     <l n="395">avezze al bosco a saettar le fiere</l>
     <l n="396">e a colpir da vicino e da lontano,</l>
     <l n="397">succinte in gonna e faretrate arciere</l>
     <l n="398">calavano con lor dal monte al piano;</l>
     <l n="399">e la chioma bizarra e ad arte incolta</l>
     <l n="400">ondeggiando su 'l tergo iva disciolta.</l>
    </lg>
    <lg n="51">
     <l n="401">Bruno di Cervarola avea il domìno</l>
     <l n="402">di quella terra e del vicin paese</l>
     <l n="403">di Moran, del Pigneto e di Saltino,</l>
     <l n="404">uom vago di litigi e di contese:</l>
     <l n="405">con ducento suoi sgherri entrò in cammino</l>
     <l n="406">subito che de l'armi il suono intese;</l>
     <l n="407">e perch'era un cervel fatto a capriccio,</l>
     <l n="408">portava per impresa un pagliariccio.</l>
    </lg>
    <lg n="52">
     <l n="409">Di Bianca Pagliarola innamorato</l>
     <l n="410">fatte avea già per lei prove diverse;</l>
     <l n="411">e a lei che gli arse il cor duro e gelato</l>
     <l n="412">sempre di sue vittorie il premio offerse.</l>
     <l n="413">Or additando il suo pensier celato</l>
     <l n="414">un pagliariccio in campo bianco aperse,</l>
     <l n="415">ch'in mezzo un telo avea fatto di maglia</l>
     <l n="416">e mostrava nel cor la bianca paglia.</l>
    </lg>
    <lg n="53">
     <l n="417">Appresso gli venìa Mombarranzone</l>
     <l n="418">col suo signor Ranier, che di Pregnano</l>
     <l n="419">reggea la nuova gente e 'l gonfalone</l>
     <l n="420">che mandato gli avea Castellarano;</l>
     <l n="421">cinquanta con le natiche in arcione,</l>
     <l n="422">e quattrocento gìan battendo il piano</l>
     <l n="423">con le scarpe sdrucite e senza suola;</l>
     <l n="424">la loro insegna è un bufalo che vola.</l>
    </lg>
    <lg n="54">
     <l n="425">Brandola, Ligurciano e Moncereto</l>
     <l n="426">conduceva Scardin Capodibue</l>
     <l n="427">ch'un diavolo stizzato in un canneto</l>
     <l n="428">dipinto avea ne le bandiere sue;</l>
     <l n="429">col cimiero di lauro e mirto e aneto</l>
     <l n="430">il signor di Pazzan dietro gli fue,</l>
     <l n="431">che pretendea gran vena in poesia,</l>
     <l n="432">né il meschin s'accorgea ch'era pazzia.</l>
    </lg>
    <lg n="55">
     <l n="433">Alessio era il suo nome, e 'n sesta rima</l>
     <l n="434">composto avea l'Amor di Drusiana;</l>
     <l n="435">nel resto fu baron di molta stima,</l>
     <l n="436">e seco avea Farneda e Montagnana.</l>
     <l n="437">Questa gente contata con la prima</l>
     <l n="438">non era da giostrare a la quintana,</l>
     <l n="439">eran da cinquecento ferraguti</l>
     <l n="440">di rampiconi armati e pali acuti.</l>
    </lg>
    <lg n="56">
     <l n="441">Di Veriga e Bison l'insegna al vento,</l>
     <l n="442">ch'era in campo azzurrino un sanguinaccio,</l>
     <l n="443">spiega Pancin Grassetti, e quattrocento</l>
     <l n="444">fanti conduce a suon di campanaccio:</l>
     <l n="445">ma più di questi ne mandaron cento</l>
     <l n="446">Montombraro, Festato e 'l Gainaccio,</l>
     <l n="447">con l'impresa d'un asino su un pero,</l>
     <l n="448">e Artimedor Masetti è il condottiero.</l>
    </lg>
    <lg n="57">
     <l n="449">Taddeo Sertorio, di Castel d'Aiano</l>
     <l n="450">conte e fratel di Monaca la bella,</l>
     <l n="451">conducea Montetortore e Misano,</l>
     <l n="452">dove fu la gran fuga, e la Rosella,</l>
     <l n="453">con archi e spiedi porcherecci in mano,</l>
     <l n="454">spiegando in campo bianco una padella;</l>
     <l n="455">trecento fur che quelle vie ronchiose</l>
     <l n="456">con le piante premean dure e callose.</l>
    </lg>
    <lg n="58">
     <l n="457">Seguiva di Monforte e di Montese,</l>
     <l n="458">Montespecchio e Trentin poscia l'insegna:</l>
     <l n="459">Gualtier figliuol di Paganel Cortese</l>
     <l n="460">l'avea dipinta d'una porca pregna;</l>
     <l n="461">fur quattrocento, e parte al tergo appese</l>
     <l n="462">accette avean da far nel bosco legna,</l>
     <l n="463">parte forconi in spalla, e parte mazze</l>
     <l n="464">e pelli d'orsi in cambio di corazze.</l>
    </lg>
    <lg n="59">
     <l n="465">Il Conte di Miceno era un signore</l>
     <l n="466">fratel del Potta a Modana venuto,</l>
     <l n="467">dove invaghì sì ognun del suo valore</l>
     <l n="468">che a viva forza poi fu ritenuto:</l>
     <l n="469">non avea la milizia uom di più core,</l>
     <l n="470">né più bravo di lui né più temuto:</l>
     <l n="471">corseggiò un tempo il mar, poscia fu duce</l>
     <l n="472">in Francia, e nominato era Voluce.</l>
    </lg>
    <lg n="60">
     <l n="473">Gli donò la città per ritenerlo</l>
     <l n="474">Miceno, Monfestin, Salto e Trignano,</l>
     <l n="475">e Ranocchio e Lavacchio e Montemerlo,</l>
     <l n="476">Sassomolato, Riva e Disenzano:</l>
     <l n="477">un san Giorgio parea proprio a vederlo,</l>
     <l n="478">armato a piè con una picca in mano;</l>
     <l n="479">con ottocento fanti al campo venne</l>
     <l n="480">con armi bianche e un gran cimier di penne.</l>
    </lg>
    <lg n="61">
     <l n="481">Panfilo Sassi e Niccolò Adelardi</l>
     <l n="482">co' Frignanesi lor seguiro appresso,</l>
     <l n="483">di concerto spiegando i due stendardi</l>
     <l n="484">di Sestola e Fanano a un tempo stesso;</l>
     <l n="485">l'uno ha tre monti in aria e 'l motto Tardi,</l>
     <l n="486">l'altro nel mar dipinto un arcipresso,</l>
     <l n="487">con l'uno è Sassorosso, Olina e Acquaro;</l>
     <l n="488">Roccascaglia con l'altro e Castellaro.</l>
    </lg>
    <lg n="62">
     <l n="489">Eran mille fra tutti, e dopo loro</l>
     <l n="490">venìa una gente indomita e silvestra;</l>
     <l n="491">San Pellegrino, e giù fino a Pianoro</l>
     <l n="492">tutto il girar di quella parte alpestra</l>
     <l n="493">dove sparge il Dragone arena d'oro</l>
     <l n="494">a sinistra, e 'l Panaro ha il fonte a destra,</l>
     <l n="495">Redonelato e Pelago e la Pieve</l>
     <l n="496">e Sant'Andrea che padre è de la neve;</l>
    </lg>
    <lg n="63">
     <l n="497">Fiumalbo e Bucasol terre del vento,</l>
     <l n="498">Magrignan, Montecreto e Cestellino;</l>
     <l n="499">esser potean da mille e quatrocento</l>
     <l n="500">gl'inculti abitator de l'Apennino:</l>
     <l n="501">Apennin ch'alza sì la fronte e 'l mento</l>
     <l n="502">a vagheggiare il ciel quindi vicino,</l>
     <l n="503">che le selve del crin nevose e folte</l>
     <l n="504">servon di scopa a le stellate volte.</l>
    </lg>
    <lg n="64">
     <l n="505">Tutti a piedi venìan con gli stivali,</l>
     <l n="506">armati di balestre a martinelle</l>
     <l n="507">che facevano colpi aspri e mortali</l>
     <l n="508">e passavano i giacchi e le rotelle:</l>
     <l n="509">pelliccioni di lupi e di cinghiali</l>
     <l n="510">eran le vesti lor pompose e belle;</l>
     <l n="511">spadacce al fianco aveano e stocchi antichi,</l>
     <l n="512">e cappelline in testa e pappafichi.</l>
    </lg>
    <lg n="65">
     <l n="513">Ma chi fu il duce de l'alpina schiera?</l>
     <l n="514">Fu Ramberto Balugola il feroce</l>
     <l n="515">che portava un fanciul ne la bandiera</l>
     <l n="516">che faceva a un Giudeo baciar la croce:</l>
     <l n="517">con armatura rugginosa e nera</l>
     <l n="518">e piume in testa di color di noce</l>
     <l n="519">venìa superbo a passi lunghi e tardi,</l>
     <l n="520">con una scure in collo e in man tre dardi.</l>
    </lg>
    <lg n="66">
     <l n="521">Da Ronchi lo seguìa poco lontano</l>
     <l n="522">Morovico signor di quella terra:</l>
     <l n="523">Palagano e Moccogno e Castrignano</l>
     <l n="524">guidava, e quei di Santa Giulia in guerra.</l>
     <l n="525">Da quattrocento con spuntoni in mano</l>
     <l n="526">co' piedi lor calcavano la terra</l>
     <l n="527">dietro a l'insegna d'una barca a vela,</l>
     <l n="528">e cantando venìan la fa li le la.</l>
    </lg>
    <lg n="67">
     <l n="529">Un giovinetto di superbo core</l>
     <l n="530">che di sua fresca etade in su 'l mattino</l>
     <l n="531">non avea ancor segnato il primo fiore</l>
     <l n="532">del primo pel, nomato Valentino,</l>
     <l n="533">avea dipinto addormentato Amore,</l>
     <l n="534">e Medola reggea, Montefiorino,</l>
     <l n="535">Mursian, Rubbian, Massa e Povello,</l>
     <l n="536">Vedriola e de l'Oche il gran castello.</l>
    </lg>
    <lg n="68">
     <l n="537">Di giavellotti armati e gianettoni,</l>
     <l n="538">di panciere e di targhe eran costoro,</l>
     <l n="539">con martingale e certi lor saioni</l>
     <l n="540">che chiamavano i sassi a concistoro.</l>
     <l n="541">Sotto le scarpe avean tanti tacconi,</l>
     <l n="542">che parea il campo d'Agramante moro</l>
     <l n="543">che in zoccoli marciasse a lume spento;</l>
     <l n="544">e non erano più che cinquecento.</l>
    </lg>
    <lg n="69">
     <l n="545">Poiché la fanteria de la montagna</l>
     <l n="546">fu veduta passar di schiera in schiera,</l>
     <l n="547">il Potta fece anch'egli a la campagna</l>
     <l n="548">uscir la gente sua ch'armata s'era.</l>
     <l n="549">E già quella di Parma e d'Alemagna</l>
     <l n="550">e di Cremona giunta era la sera</l>
     <l n="551">da la parte del Po, per la fatica</l>
     <l n="552">che da Reggio temea, città nemica.</l>
    </lg>
    <lg n="70">
     <l n="553">In Garfagnana intanto avea intimato</l>
     <l n="554">a' cinque Capitan de le bandiere</l>
     <l n="555">che non uscisser pria di quello stato</l>
     <l n="556">che vi giungesse il Re con le sue schiere:</l>
     <l n="557">però ch'anch'ei da Lucca avea mandato</l>
     <l n="558">a fare in fretta a la città sapere</l>
     <l n="559">ch'ei venìa quindi, e domandava gente</l>
     <l n="560">da potersi condur sicuramente.</l>
    </lg>
    <lg n="71">
     <l n="561">E 'l giorno che seguì, posto in cammino</l>
     <l n="562">per la diritta via di Gallicano,</l>
     <l n="563">tra le coste passò de l'Apennino</l>
     <l n="564">e discese al Padul giù dal Frignano;</l>
     <l n="565">era con lui Vetidio Carandino</l>
     <l n="566">con la bandiera di Camporeggiano,</l>
     <l n="567">dove egli avea dipinta una civetta</l>
     <l n="568">che portava nel becco una scopetta.</l>
    </lg>
    <lg n="72">
     <l n="569">Quella di Castelnovo, ov'era un Santo</l>
     <l n="570">con le man giunte lavorato a scacchi,</l>
     <l n="571">seguìa per retroguardia indietro alquanto</l>
     <l n="572">sotto la guida di Simon Bertacchi.</l>
     <l n="573">Quivi l'arredo regio è tutto quanto,</l>
     <l n="574">quivi venìeno i servitori stracchi</l>
     <l n="575">e quei che 'l vin di Lucca avea arrestati,</l>
     <l n="576">per some in su le some addormentati.</l>
    </lg>
    <lg n="73">
     <l n="577">Ma le due di Soraggio e di Sillano</l>
     <l n="578">da Otton Campora l'una era guidata,</l>
     <l n="579">l'altra da Iaconìa di Ponzio Urbano,</l>
     <l n="580">che porta una fascina incoronata.</l>
     <l n="581">La stella mattutina il Camporano</l>
     <l n="582">con una cuffia rossa ha figurata.</l>
     <l n="583">E queste quattro avean sei volte mille</l>
     <l n="584">fanti raccolti da sessanta ville.</l>
    </lg>
    <lg n="74">
     <l n="585">Ma trecento cavalli avea la quinta</l>
     <l n="586">guidata da Pandolfo Bellincino,</l>
     <l n="587">ove in campo dorato era dipinta</l>
     <l n="588">la figura gentil d'un babuino.</l>
     <l n="589">I cavalieri avean la spada cinta,</l>
     <l n="590">attaccato a l'arcione un balestrino,</l>
     <l n="591">lo scudo in braccio e in mano una zagaglia;</l>
     <l n="592">e gìano a destra man de la battaglia.</l>
    </lg>
    <lg n="75">
     <l n="593">Però che quindi anch'essi i Fiorentini</l>
     <l n="594">armatisi in favor de' Bolognesi</l>
     <l n="595">costeggiando venìan così vicini</l>
     <l n="596">che poteano i men cauti esser offesi.</l>
     <l n="597">Il Re sei mila fanti ghibellini,</l>
     <l n="598">sardi, pisani, liguri e lucchesi</l>
     <l n="599">e due mila cavalli avea con lui,</l>
     <l n="600">svevi e tedeschi e parteggiani sui.</l>
    </lg>
    <lg n="76">
     <l n="601">Intanto il Potta le sue genti avea</l>
     <l n="602">divise in terzo, e 'l buon Manfredi avanti</l>
     <l n="603">con due mila cavalli in assemblea</l>
     <l n="604">se 'n giva, e dopo lui venìano i fanti.</l>
     <l n="605">Eran dodici mila e gli reggea</l>
     <l n="606">Gherardo, che ne gli atti e ne' sembianti</l>
     <l n="607">parea un volpon che conducesse i figli</l>
     <l n="608">a dar l'assalto a un branco di conigli.</l>
    </lg>
    <lg n="77">
     <l n="609">La terza schiera fu di poche genti,</l>
     <l n="610">ma piena d'ogni machina murale</l>
     <l n="611">e di que' più terribili instrumenti</l>
     <l n="612">che gli antichi trovar per far del male.</l>
     <l n="613">L'architetto maggior de' ferramenti</l>
     <l n="614">Pasquin Ferrari, gran zucca da sale,</l>
     <l n="615">la conducea con mille balestrieri</l>
     <l n="616">e cento carri e ventidue ingegneri.</l>
    </lg>
    <lg n="78">
     <l n="617">Non si fermò ne l'arrivare al ponte</l>
     <l n="618">il Potta, ma passò di là da l'onda,</l>
     <l n="619">e dietro a lui tutte le schiere conte</l>
     <l n="620">si condussero in fretta a l'altra sponda:</l>
     <l n="621">quivi secento a piè con l'armi pronte</l>
     <l n="622">trovar, da la fruttifera e feconda</l>
     <l n="623">Nonantola venuti, e dal vicino</l>
     <l n="624">contado di Stuffione e Ravarino.</l>
    </lg>
    <lg n="79">
     <l n="625">Gli conducean due cavalier novelli</l>
     <l n="626">con armi e piume di color di gigli,</l>
     <l n="627">Beltrando e Gherardino, i due gemelli</l>
     <l n="628">che de la bella Molza erano figli.</l>
     <l n="629">Era l'impresa lor due fegatelli</l>
     <l n="630">con la veste a quartier bianchi e vermigli,</l>
     <l n="631">le tramezze di lauro e le frontiere:</l>
     <l n="632">e queste ultime fur di tante schiere.</l>
    </lg>
   </lg>
  </body>
 </text>
</TEI>