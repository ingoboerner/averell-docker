<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>La secchia rapita - CANTO VI</title>
    <author>Alessandro Tassoni</author>
   </titleStmt>
   <extent>
    <measure unit="stanza">74</measure>
    <measure unit="line">592</measure>
   </extent>
   <publicationStmt>
    <publisher>UNED University</publisher>
    <idno>Alessandro Tassoni_la-secchia-rapita-canto-vi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>La secchia rapita - CANTO VI</title>
     <author>Alessandro Tassoni</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>La secchia rapita - CANTO VI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Sovra l'arco del ciel col sole in fronte</l>
     <l n="2">partiva Astrea con le bilance il giorno,</l>
     <l n="3">quando i due campi già condotti a fronte</l>
     <l n="4">mossero a un tempo l'uno e l'altro corno:</l>
     <l n="5">rintronaron le valli, il piano e 'l monte,</l>
     <l n="6">gli argini tutti e la foresta intorno,</l>
     <l n="7">mugghiar le selve e 'l fiume indi vicino,</l>
     <l n="8">e le balze tremar de l'Appennino.</l>
    </lg>
    <lg n="2">
     <l n="9">Qual su lo stretto ove il figliol di Giove</l>
     <l n="10">divise l'Ocean dal nostro mare,</l>
     <l n="11">se l'uno e l'altro la tempesta move</l>
     <l n="12">vansi l'onde superbe ad incontrare,</l>
     <l n="13">cadono infrante, e valle orribil dove</l>
     <l n="14">dianzi eran monti e spaventosa appare,</l>
     <l n="15">trema il lido, arde il ciel, tuonano i lampi;</l>
     <l n="16">tal fu il cozzar de' due famosi campi.</l>
    </lg>
    <lg n="3">
     <l n="17">Offuscò il cielo, a i rai del sol fe' scorno</l>
     <l n="18">il grandinar de le saette sparte.</l>
     <l n="19">Chi si ricorda aver veduto il giorno</l>
     <l n="20">del protettor de la città di Marte</l>
     <l n="21">da l'alta Mole d'Adriano intorno</l>
     <l n="22">cader nembi di razzi in ogni parte,</l>
     <l n="23">pensi che fosse ancor più denso il velo</l>
     <l n="24">de la pioggia ch'allor cadde dal cielo.</l>
    </lg>
    <lg n="4">
     <l n="25">Al frangersi de l'aste, al gran fracasso</l>
     <l n="26">de l'incontro de l'armi e de' cavalli</l>
     <l n="27">sembran tutte cader le selve a basso</l>
     <l n="28">svelte da l'Alpi, e risonar le valli.</l>
     <l n="29">Più non appar da lato alcuno il passo,</l>
     <l n="30">fuggono le distanze e gli intervalli,</l>
     <l n="31">e son già i prati e le campagne amene</l>
     <l n="32">di morte e di terror tutte ripiene.</l>
    </lg>
    <lg n="5">
     <l n="33">Or preme e incalza, or torna indietro il piede</l>
     <l n="34">questa ordinanza e quella, e dove inchina</l>
     <l n="35">una schiera talor l'altra succede,</l>
     <l n="36">e ripara in altrui la sua ruina;</l>
     <l n="37">indi torna la prima e l'altra cede,</l>
     <l n="38">come parte e ritorna onda marina;</l>
     <l n="39">van quinci e quindi i capitani accorti</l>
     <l n="40">spingendo i vili e rinfrancando i forti.</l>
    </lg>
    <lg n="6">
     <l n="41"> — Ah, dicea Salinguerra, uomini vani</l>
     <l n="42">che gite armati sol per ornamento,</l>
     <l n="43">ove sono le spade, ove le mani,</l>
     <l n="44">ove il cor generoso e l'ardimento?</l>
     <l n="45">Se vi fanno tremar questi villani</l>
     <l n="46">rozzi, senz'armi e senza esperimento,</l>
     <l n="47">come potrò sperar ch'oggi vi mova</l>
     <l n="48">desio di fama a più lodata prova?</l>
    </lg>
    <lg n="7">
     <l n="49">Questa è la via dove a la gloria vassi;</l>
     <l n="50">chi ha spirto d'onor mi segua appresso;</l>
     <l n="51">ecco v'apro il sentiero; ora vedrassi</l>
     <l n="52">chi avrà desio d'immortalar sé stesso. —</l>
     <l n="53">Così parla il feroce, e volge i passi</l>
     <l n="54">dove il nemico stuol vede più spesso;</l>
     <l n="55">urta il caval, la lancia abbassa, e pare</l>
     <l n="56">un vento fier che spinga indietro il mare.</l>
    </lg>
    <lg n="8">
     <l n="57">Qual ferito nel petto e qual nel volto</l>
     <l n="58">fa l'incontro cader de l'asta dura,</l>
     <l n="59">si dirada d'intorno il popol folto;</l>
     <l n="60">ognun scansa che può sua ria ventura.</l>
     <l n="61">Scontra Stefano e Ghino, e al primo, colto</l>
     <l n="62">ne l'occhio destro, il ciel ratto s'oscura:</l>
     <l n="63">cade l'altro passato a la gorgiera;</l>
     <l n="64">indi uccide Brandan da la Baschiera.</l>
    </lg>
    <lg n="9">
     <l n="65">Aperta avea la temeraria bocca</l>
     <l n="66">Brandano appunto ad oltraggiar quel forte,</l>
     <l n="67">quando il ferro crudel giugne, e l'imbrocca</l>
     <l n="68">tra denti e denti, e lo conduce a morte.</l>
     <l n="69">Ricovra l'asta il valoroso, e tocca</l>
     <l n="70">a la cima de l'elmo Ilario Corte,</l>
     <l n="71">giovine irresoluto e spensierato,</l>
     <l n="72">e 'l fa cader disteso in un fossato.</l>
    </lg>
    <lg n="10">
     <l n="73">Non lunge il Conte di Culagna vede</l>
     <l n="74">pomposo d'armi e di bei fregi altero;</l>
     <l n="75">e come ardito e poderoso il crede,</l>
     <l n="76">gli sprona incontra con sembiante fiero:</l>
     <l n="77">ma il Conte lesto si rilancia a piede,</l>
     <l n="78">e si ripara dietro al suo destriero;</l>
     <l n="79">trascorre l'asta, ed ei subito s'alza,</l>
     <l n="80">tocca a pena la staffa, e in sella balza.</l>
    </lg>
    <lg n="11">
     <l n="81">Chi vide scimia a la percossa infesta</l>
     <l n="82">d'importuno fanciul ratta involarsi,</l>
     <l n="83">indi tornar d'un salto agile e presta</l>
     <l n="84">passato il colpo, e a la finestra farsi,</l>
     <l n="85">pensi che contro a quella lancia in resta</l>
     <l n="86">tal rassembrasse il Conte a l'abbassarsi;</l>
     <l n="87">e tale al risalir giusto a pennello</l>
     <l n="88">tutto in un tempo e non parer più quello.</l>
    </lg>
    <lg n="12">
     <l n="89">E rivoltato a Bernardin Manetta</l>
     <l n="90">che 'l rimirava e s'era mosso a riso</l>
     <l n="91">— A fé, dicea, che l'ho giucata netta,</l>
     <l n="92">che colui non mi colga a l'improviso:</l>
     <l n="93">io dismontai per orinare in fretta,</l>
     <l n="94">e 'l fellon che si stava in su l'aviso</l>
     <l n="95">m'avea spinto il destrier per fianco addosso;</l>
     <l n="96">ma guai a lui se riscontrar lo posso. —</l>
    </lg>
    <lg n="13">
     <l n="97">Così dicendo, a man sinistra torse</l>
     <l n="98">dove spigneano innanzi i Fiorentini,</l>
     <l n="99">credendo uscir de la battaglia forse;</l>
     <l n="100">ma quando vide Anton Francesco Dini</l>
     <l n="101">da quella parte co' cavalli opporse,</l>
     <l n="102">rivolto a' suoi soldati e a' suoi vicini</l>
     <l n="103">— Ritirianci, dicea, da questo sito,</l>
     <l n="104">ch'è troppo aperto e non è ben partito. —</l>
    </lg>
    <lg n="14">
     <l n="105">Roldano, che l'udì, si voltò ratto</l>
     <l n="106">e 'l percosse del calcio de la lancia</l>
     <l n="107">dicendo: — Codardon, feccia di matto,</l>
     <l n="108">non ti si tigne di rossor la guancia?</l>
     <l n="109">Se tu quinci non esci o non stai quatto,</l>
     <l n="110">giuro a Dio, te la caccio ne la pancia. —</l>
     <l n="111">Il Conte rispondea: — Non v'adirate,</l>
     <l n="112">ché 'l dissi per provar queste brigate. —</l>
    </lg>
    <lg n="15">
     <l n="113">Torto il mira Roldano, e sol col guardo</l>
     <l n="114">gli fa tremar le fibre e le midolle:</l>
     <l n="115">indi spronando un corridor leardo,</l>
     <l n="116">che 'l pregio al vento e a la saetta tolle,</l>
     <l n="117">drizza la lancia al giovine Averardo</l>
     <l n="118">che di sangue nemico ei vede molle;</l>
     <l n="119">e ferito nel braccio e ne l'ascella</l>
     <l n="120">il transporta su i fior giù de la sella.</l>
    </lg>
    <lg n="16">
     <l n="121">Ma il Dini gli sospinge incontro i sui,</l>
     <l n="122">e grida loro: — Ah pinchelloni, e dove</l>
     <l n="123">vi rinculate voi da cotestui</l>
     <l n="124">che fuor de gli aitri a battagliar si muove?</l>
     <l n="125">Spignete innanzi, a che badate vui?</l>
     <l n="126">Testé con alte imaginate prove</l>
     <l n="127">affettavate quie come un popone</l>
     <l n="128">il mondo, ora v'addiaccia il sollione? —</l>
    </lg>
    <lg n="17">
     <l n="129">Sprona, così dicendo, ove più stretto</l>
     <l n="130">vede lo stuol che conducea Roldano;</l>
     <l n="131">e d'un colpo di stocco a mezzo 'l petto</l>
     <l n="132">tolta l'indegna vita a Barisano,</l>
     <l n="133">al Teggia che 'l feriva in su l'elmetto</l>
     <l n="134">con una mazzaranga ch'avea in mano,</l>
     <l n="135">credendolo schiacciar come un ranocchio,</l>
     <l n="136">d'un rovescio levò l'uno e l'altr'occhio.</l>
    </lg>
    <lg n="18">
     <l n="137">Così quivi si pugna e si contende;</l>
     <l n="138">ma da la parte verso 'l mezzo giorno</l>
     <l n="139">il Re con più fervor gli animi accende,</l>
     <l n="140">e spigne i suoi contra 'l sinistro corno:</l>
     <l n="141">ei qual cometa minacciosa splende</l>
     <l n="142">d'oro e di piume alteramente adorno;</l>
     <l n="143">cinto è de' suo' Germani, e lor rivolto</l>
     <l n="144">parla in barbaro suon con fiero volto:</l>
    </lg>
    <lg n="19">
     <l n="145"> — O de l'imperio di Germania fiore,</l>
     <l n="146">anime eccelse, eccovi l'ora e 'l campo,</l>
     <l n="147">in cui risplenderà vostro valore</l>
     <l n="148">di glorioso inestinguibil lampo:</l>
     <l n="149">io confidato in voi mi sento il core</l>
     <l n="150">tutto infiammar di generoso vampo,</l>
     <l n="151">e su questi papisti oggi disegno</l>
     <l n="152">di lasciar con la spada orribil segno.</l>
    </lg>
    <lg n="20">
     <l n="153">Seguitatemi voi, ché l'empia setta</l>
     <l n="154">qui tutte accolte ha le sue forze estreme,</l>
     <l n="155">perché possa una sol giusta vendetta</l>
     <l n="156">l'ira sfogar di tante ingiurie insieme;</l>
     <l n="157">se vaghezza di fama il cor v'alletta,</l>
     <l n="158">se l'onor de la patria oggi vi preme,</l>
     <l n="159">se v'è caro mio padre o molto o poco,</l>
     <l n="160">quest'è il tempo ch'io 'l vegga e questo è il loco. —</l>
    </lg>
    <lg n="21">
     <l n="161">Così detto, il feroce urta il destriero,</l>
     <l n="162">e l'asta a un tempo e la visiera abbassa,</l>
     <l n="163">e tra' nemici impetuoso e fiero</l>
     <l n="164">qual fulmine tra cerri incontra e passa:</l>
     <l n="165">Baldin Ghiselli e Lippo Ghiselliero</l>
     <l n="166">e Antonel Ghisellardi in terra lassa,</l>
     <l n="167">e Melchior Ghisellini e Guazzarotto,</l>
     <l n="168">bisavo che fu poi di Ramazzotto.</l>
    </lg>
    <lg n="22">
     <l n="169">Giandon da la Porretta era un Petronio</l>
     <l n="170">grande come un gigante, o poco meno,</l>
     <l n="171">e in vece d'un caval reggea un demonio</l>
     <l n="172">(cred'io) senza adoprar sella né freno.</l>
     <l n="173">Un de' mostri parea di Sant'Antonio,</l>
     <l n="174">né pasceva il crudel biada né fieno,</l>
     <l n="175">ma gli uomini mangiava, e distruggea</l>
     <l n="176">co' denti il ferro, e un corno in testa avea.</l>
    </lg>
    <lg n="23">
     <l n="177">La fera bestia un dopo l'altro uccise</l>
     <l n="178">quattro Tedeschi, ed era dietro al quinto;</l>
     <l n="179">ma il Re la lancia in mezzo 'l cor gli mise</l>
     <l n="180">e gliel fece cader già mezzo estinto;</l>
     <l n="181">ruppesi l'asta e 'l Re non si conquise,</l>
     <l n="182">ma tratta fuor la spada ond'era cinto,</l>
     <l n="183">divise d'un fendente il capo armato</l>
     <l n="184">a Giandon, che già in piedi era levato.</l>
    </lg>
    <lg n="24">
     <l n="185">Bigon di Geremia, che di lontano</l>
     <l n="186">a la strage de' suoi gli occhi rivolse,</l>
     <l n="187">per fianco addosso al Re spronò, ma in vano,</l>
     <l n="188">ché 'l Conte di Nebrona il colpo tolse.</l>
     <l n="189">Il Conte cadde a quell'incontro al piano,</l>
     <l n="190">ma subito fu in piedi e si raccolse,</l>
     <l n="191">ché vide il suo signor mover d'un salto</l>
     <l n="192">contra Bigone e alzar la spada in alto.</l>
    </lg>
    <lg n="25">
     <l n="193">Bigone attende il Re ne l'armi stretto,</l>
     <l n="194">ma non gli giova alzar né oppor lo scudo,</l>
     <l n="195">ché 'l brando il fende e fa balzar l'elmetto</l>
     <l n="196">sciolto da' lacci impetuoso e crudo;</l>
     <l n="197">raddoppia il colpo il valoroso, e netto</l>
     <l n="198">gli tronca da le spalle il capo ignudo:</l>
     <l n="199">esce lo spirto, e in caldo fiato unito</l>
     <l n="200">raggirandosi vola ov'è rapito.</l>
    </lg>
    <lg n="26">
     <l n="201">Morto Bigone, il Re tutta fracassa</l>
     <l n="202">la schiera sua, né qui l'impeto arresta;</l>
     <l n="203">urta per fianco impetuoso, e passa</l>
     <l n="204">tra la gente pedestre e la calpesta:</l>
     <l n="205">ovunque il corso drizza, uomini lassa</l>
     <l n="206">uccisi a monti la crudel tempesta</l>
     <l n="207">del barbaro furor, che 'l Re seconda,</l>
     <l n="208">e di fiumi di sangue i campi inonda.</l>
    </lg>
    <lg n="27">
     <l n="209">Seguono i Garfagnini, e 'l Re sospinto</l>
     <l n="210">da fatale furor, già penetrato</l>
     <l n="211">dove il carroccio di sue guardie cinto</l>
     <l n="212">fra l'ultime ordinanze era fermato,</l>
     <l n="213">con l'urto di mill'aste apre quel cinto;</l>
     <l n="214">cede ogn'incontro al vincitore armato</l>
     <l n="215">e del carroccio è giù tratto di botto</l>
     <l n="216">lo stendardo maggior squarciato e rotto.</l>
    </lg>
    <lg n="28">
     <l n="217">Fu al podestà messer Filippo Ugone,</l>
     <l n="218">ch'era rimaso attonito e perduto,</l>
     <l n="219">da certi Garfagnin tolto il robone</l>
     <l n="220">e la berretta ch'era di veluto;</l>
     <l n="221">ei del carroccio si lanciò in giubbone,</l>
     <l n="222">pregando in vano e addimandando aiuto,</l>
     <l n="223">e da l'impeto fier colto, in un fosso</l>
     <l n="224">cadde rovescio col carroccio addosso.</l>
    </lg>
    <lg n="29">
     <l n="225">Gli asini, che condotte a i Fiorentini</l>
     <l n="226">le noci dietro e le castagne avieno,</l>
     <l n="227">a vista del carroccio assai vicini</l>
     <l n="228">stavan pascendo in un pratello ameno,</l>
     <l n="229">quando i Tedeschi a un tempo e i Garfagnini</l>
     <l n="230">trassero quivi tutti a sciolto freno</l>
     <l n="231">da l'ingordigia di rubar tirati,</l>
     <l n="232">e non restar col Re trenta soldati.</l>
    </lg>
    <lg n="30">
     <l n="233">Il sagace Tognon, che la vendetta</l>
     <l n="234">pronta si vide, unì le genti sparte,</l>
     <l n="235">e diede aviso a i due Malvezzi in fretta</l>
     <l n="236">che volgessero tosto a quella parte;</l>
     <l n="237">indi avendo al tornar la via intercetta</l>
     <l n="238">a quei che saccheggiavano in disparte</l>
     <l n="239">i fichi secchi e le castagne in forno,</l>
     <l n="240">cinse d'armi e cavalli il Re d'intorno.</l>
    </lg>
    <lg n="31">
     <l n="241">Il Re, che si rivolge e 'l guardo gira</l>
     <l n="242">e 'l suo periglio in un momento ha scorto,</l>
     <l n="243">dal profondo del cor geme e sospira,</l>
     <l n="244">ché senza dubbio alcun si vede morto:</l>
     <l n="245">ma il dolor cede e si rinforza l'ira,</l>
     <l n="246">né vuol morir senza vendetta a torto;</l>
     <l n="247">stringe la spada, urta il destriero, e dove</l>
     <l n="248">più chiuso è il passo, impetuoso il move.</l>
    </lg>
    <lg n="32">
     <l n="249">Qual tigre in su la preda a la foresta</l>
     <l n="250">colta da' cacciatori e circondata,</l>
     <l n="251">poi che al periglio suo leva la testa,</l>
     <l n="252">volge fremendo i livid'occhi e guata,</l>
     <l n="253">indi s'avventa incontra l'armi, e resta</l>
     <l n="254">del proprio e de l'altrui sangue bagnata,</l>
     <l n="255">tal fra l'armi nemiche il Re s'avventa,</l>
     <l n="256">ché 'l magnanimo cor nulla paventa.</l>
    </lg>
    <lg n="33">
     <l n="257">Mena al primo ch'incontra e a Braganosso</l>
     <l n="258">figliuol di Pandragon Caccianemico</l>
     <l n="259">l'elmo divide e la cotenna e l'osso,</l>
     <l n="260">la faccia, il petto, e giù fino al bellico:</l>
     <l n="261">indi toglie la vita a Min del Rosso,</l>
     <l n="262">ch'un'armatura avea di ferro antico</l>
     <l n="263">da suo bisavo in Francia già comprata,</l>
     <l n="264">e tutti la tenean per incantata.</l>
    </lg>
    <lg n="34">
     <l n="265">Non la poté falsar la buona spada,</l>
     <l n="266">ma piegò il cavaliero in su la sella,</l>
     <l n="267">e scorrendo a l'in su per dritta strada</l>
     <l n="268">passò la gola e uscì da una mascella,</l>
     <l n="269">onde convien che Mino estinto cada.</l>
     <l n="270">Vinto è l'incanto da nemica stella:</l>
     <l n="271">non può cozzar col ciel l'ingegno umano,</l>
     <l n="272">ch'eterno è l'uno, e l'altro è frale e vano.</l>
    </lg>
    <lg n="35">
     <l n="273">Di due percosse il Re fu colto intanto</l>
     <l n="274">su l'elmo e a sommo 'l petto al gorgerino:</l>
     <l n="275">de la seconda ebbe l'onore e 'l vanto</l>
     <l n="276">Vanni Maggio figliuol di Caterino;</l>
     <l n="277">ma con forza maggior dal destro canto</l>
     <l n="278">il ferì Gabbion di Gozzadino</l>
     <l n="279">che con un colpo d'alabarda fiero</l>
     <l n="280">di testa gli levò tutto il cimiero.</l>
    </lg>
    <lg n="36">
     <l n="281">A lui si volse il Re con un riverso,</l>
     <l n="282">e 'l colse a punto al confinar del ciglio,</l>
     <l n="283">tutta la testa gli tagliò a traverso:</l>
     <l n="284">balzò un occhio lontan da l'altro un miglio,</l>
     <l n="285">per la cuffia il cervel se 'n gìo disperso,</l>
     <l n="286">sté in sella il tronco e l'alma andò in esiglio;</l>
     <l n="287">e 'l destriero, che 'l fren sentia più lasso,</l>
     <l n="288">incognito il portava attorno a spasso.</l>
    </lg>
    <lg n="37">
     <l n="289">Non ferma qui la furibonda spada</l>
     <l n="290">ch'era una lama da la lupa antica.</l>
     <l n="291">Ma tronca, svena, fende, apre e dirada</l>
     <l n="292">ciò ch'ella incontra, uomini ed armi abbica;</l>
     <l n="293">or quinci, or quindi si fa dar la strada,</l>
     <l n="294">ma innumerabil turba il passo intrica:</l>
     <l n="295">veggonsi in aria andar teste e cervella,</l>
     <l n="296">e nel sangue notar milze e budella.</l>
    </lg>
    <lg n="38">
     <l n="297">Da mille lance il Re percosso e cinto</l>
     <l n="298">e da mille spuntoni e mille dardi</l>
     <l n="299">tutto è molle di sangue, e mezzo estinto</l>
     <l n="300">ha il famoso drappel di que' gagliardi.</l>
     <l n="301">Tognon rimproccia i suoi da l'ira vinto,</l>
     <l n="302">e grida: — Ah feccia d'uomini codardi,</l>
     <l n="303">sì vilmente morir, scannaminestre?</l>
     <l n="304">Che vi sia dato il pan con le balestre! —</l>
    </lg>
    <lg n="39">
     <l n="305">Sospinse il rampognar di quell'altiero</l>
     <l n="306">ognuno incontro al Re, cui sol restato</l>
     <l n="307">vivo de' suoi nel gran periglio è il fiero</l>
     <l n="308">Leupoldo Conte di Nebrona a lato:</l>
     <l n="309">morto da cento lance il buon destriero</l>
     <l n="310">sotto il Re cadde, ed egli in piè balzato</l>
     <l n="311">fulmina e uccide di due colpi orrendi</l>
     <l n="312">Petronio ed Andalò de' Carisendi.</l>
    </lg>
    <lg n="40">
     <l n="313">Berto Gallucci e 'l Gobbo da le Lira</l>
     <l n="314">gli sono sopra, e l'uno e l'altro il fiede,</l>
     <l n="315">ma il generoso cor non si ritira,</l>
     <l n="316">ben che sieno a cavallo, ed egli a piede.</l>
     <l n="317">Il Conte che si volge e 'n terra il mira,</l>
     <l n="318">balza di sella e 'l suo caval gli cede;</l>
     <l n="319">ed ei, perché rimonti il suo signore,</l>
     <l n="320">rimansi a piedi, e 'n mezzo a l'armi muore.</l>
    </lg>
    <lg n="41">
     <l n="321">Il Re prende la briglia e salir tenta,</l>
     <l n="322">ma lo distorna il Gobbo e gliel contende;</l>
     <l n="323">egli una punta al fianco gli appresenta,</l>
     <l n="324">e con la gobba al pian morto lo stende.</l>
     <l n="325">Tognon smonta fra tanto, e al Re s'avventa</l>
     <l n="326">dietro a le spalle, e ne le braccia il prende,</l>
     <l n="327">e Pasotto Fantucci e Francalosso</l>
     <l n="328">e Berto e Zagarin gli sono addosso.</l>
    </lg>
    <lg n="42">
     <l n="329">Il Re si scuote, e a un tempo il ferro caccia</l>
     <l n="330">nel ventre a Zagarin che gli è a rimpetto,</l>
     <l n="331">ma non può svilupparsi da le braccia</l>
     <l n="332">di Tognon che gli cinge i fianchi e 'l petto;</l>
     <l n="333">ed ecco Periteo giugne e l'abbraccia</l>
     <l n="334">subito anch'egli, e 'l tien serrato e stretto;</l>
     <l n="335">ei l'uno e l'altro or tira, or alza, or spigne,</l>
     <l n="336">ma da' legami lor non si discigne.</l>
    </lg>
    <lg n="43">
     <l n="337">Qual fiero toro, a cui di funi ignote</l>
     <l n="338">cinto fu il corno e 'l piè da cauta mano,</l>
     <l n="339">muggisce, sbuffa, si contorce e scuote,</l>
     <l n="340">urta, si lancia e si dibatte in vano,</l>
     <l n="341">e quando al fin de' lacci uscir non puote,</l>
     <l n="342">cader si lascia afflitto e stanco al piano:</l>
     <l n="343">tal l'indomito Re, poiché comprese</l>
     <l n="344">d'affaticarsi indarno, al fin si rese.</l>
    </lg>
    <lg n="44">
     <l n="345">Fu drizzato il carroccio, e fu rimesso</l>
     <l n="346">in sedia il podestà tutto infangato;</l>
     <l n="347">non si trovò il robon, ma gli fu messo</l>
     <l n="348">in dosso una corazza da soldato;</l>
     <l n="349">le calze rosse a brache avea, col fesso</l>
     <l n="350">dietro, e dinanzi un braghetton frappato,</l>
     <l n="351">e una squarcina in man larga una spanna,</l>
     <l n="352">parea il bargel di Caifas e d'Anna.</l>
    </lg>
    <lg n="45">
     <l n="353">Ei gridava in Bresciano: — Innanz, innanzi;</l>
     <l n="354">che l'è rott'ol nemig, valent soldati,</l>
     <l n="355">feghe sbità la schitta a tucch sti Lanzi</l>
     <l n="356">maledetti da Dé, scommunegati. —</l>
     <l n="357">Così dicendo, già vedea gli avanzi</l>
     <l n="358">del destro corno andar qua e là sbandati,</l>
     <l n="359">e raggirarsi per que' campi aprichi</l>
     <l n="360">cercando di salvar la pancia ai fichi:</l>
    </lg>
    <lg n="46">
     <l n="361">però che 'l buon Perinto avea già rotti</l>
     <l n="362">Tedeschi e Sardi e Garfagnini e Corsi</l>
     <l n="363">e gli altri ch'al bottin fallace, indotti</l>
     <l n="364">da mal cauta speranza, erano corsi.</l>
     <l n="365">I Tedeschi, del vino ingordi e ghiotti,</l>
     <l n="366">dietro a certi barili eran trascorsi,</l>
     <l n="367">che ne credeano far dolce rapina,</l>
     <l n="368">e in cambio di verdea trovar tonnina.</l>
    </lg>
    <lg n="47">
     <l n="369">Al primo suon de la nemica pesta</l>
     <l n="370">il popolo del mar le spalle diede;</l>
     <l n="371">si restrinse il tedesco e fece testa;</l>
     <l n="372">in dubbio il Garfagnin sospese il piede,</l>
     <l n="373">ma la cavalleria giugne e calpesta</l>
     <l n="374">con impeto e furor la gente a piede,</l>
     <l n="375">né la picca tedesca o l'alabarda</l>
     <l n="376">ferma i cavalli armati o li ritarda.</l>
    </lg>
    <lg n="48">
     <l n="377">A Corrado Roncolfo, il capocaccia</l>
     <l n="378">del Re che facea a gli altri animo e scudo,</l>
     <l n="379">sovragiugne Perinto, e ne la faccia</l>
     <l n="380">mette per la visiera il ferro crudo;</l>
     <l n="381">a Guglielmo Sterlin, nato in Alsaccia,</l>
     <l n="382">tronca d'un man rovescio il collo ignudo,</l>
     <l n="383">e Ridolfo d'Augusta e Giorgio d'Ascia</l>
     <l n="384">feriti di due punte in terra lascia.</l>
    </lg>
    <lg n="49">
     <l n="385">Un giovinetto fier nato su 'l Reno,</l>
     <l n="386">su 'l Panàro nudrito, Ernesto detto,</l>
     <l n="387">che col bel viso e col guardo sereno</l>
     <l n="388">potea infiammar qual più gelato petto,</l>
     <l n="389">vedendo i suoi che già le spalle aviéno</l>
     <l n="390">volte a fuggir, da generoso affetto</l>
     <l n="391">e da nobil desio di gloria mosso</l>
     <l n="392">un destriero african gli spinse addosso.</l>
    </lg>
    <lg n="50">
     <l n="393">Perinto il colpo del garzone attende,</l>
     <l n="394">e a l'arrivar ch'ei fa cala un fendente;</l>
     <l n="395">il destrier, che di scherma non s'intende,</l>
     <l n="396">s'arretra come il suon del ferro sente;</l>
     <l n="397">a l'estremo del collo il brando scende,</l>
     <l n="398">cade in terra il meschin morto repente.</l>
     <l n="399">Ernesto, che mancarsi il destrier mira,</l>
     <l n="400">balza in piedi di sdegno acceso e d'ira,</l>
    </lg>
    <lg n="51">
     <l n="401">e d'una punta ne la coscia il fiede.</l>
     <l n="402">Volge Perinto e 'l ferro a un tempo abbassa,</l>
     <l n="403">ma ei si ritira, e de l'antico piede</l>
     <l n="404">d'un olmo si fa scudo e 'l campo lassa;</l>
     <l n="405">quei l'incalza fremendo ed egli cede,</l>
     <l n="406">e va girando e fugge e torna e passa.</l>
     <l n="407">Così corre a la pianta e si difende</l>
     <l n="408">il ramarro che 'l bracco a seguir prende.</l>
    </lg>
    <lg n="52">
     <l n="409">Iaconìa capitan de' Soraggini,</l>
     <l n="410">ch'amava Ernesto più de la sua vita,</l>
     <l n="411">poi che gli occhi rivolse a i rai divini</l>
     <l n="412">onde l'anima accesa era invaghita,</l>
     <l n="413">e 'l vide star su gli ultimi confini,</l>
     <l n="414">corse precipitoso a dargli aìta</l>
     <l n="415">abbandonando i suoi, che mal condotti</l>
     <l n="416">in fuga se ne gìan sbandati e rotti.</l>
    </lg>
    <lg n="53">
     <l n="417">In arrivando il ritrovò piagato</l>
     <l n="418">nel destro fianco e da la doglia vinto;</l>
     <l n="419">spinse il destrier d'un salto, 'l brando alzato</l>
     <l n="420">su la fronte a due man ferì Perinto;</l>
     <l n="421">e se non che quell'elmo era temprato</l>
     <l n="422">per man del saggio Argon, l'avrebbe estinto,</l>
     <l n="423">ma di sé tolto e di cader in forse</l>
     <l n="424">portato dal destrier qua e là trascorse.</l>
    </lg>
    <lg n="54">
     <l n="425">Al garzon Iaconìa rivolto allora</l>
     <l n="426">— Ernesto, gli dicea, la nostra gente</l>
     <l n="427">rotta si fugge, e noi facciam dimora,</l>
     <l n="428">e perdiamo la vita inutilmente:</l>
     <l n="429">deh non voler che cada insieme a un'ora</l>
     <l n="430">mia viva speme e tua beltà innocente. —</l>
     <l n="431">— Vattene, rispond'ei, ché 'l destrier mio</l>
     <l n="432">vendicar voglio o qui morire anch'io. —</l>
    </lg>
    <lg n="55">
     <l n="433"> — O fanciul troppo ardito e poco accorto</l>
     <l n="434">(soggiunge Iaconìa) mira che questa</l>
     <l n="435">che ci costrigne a ritirarne in porto,</l>
     <l n="436">è più ch'a te non par fiera tempesta;</l>
     <l n="437">ma se l'affanno d'un destrier già morto</l>
     <l n="438">e la vendetta sua quivi t'arresta,</l>
     <l n="439">prenditi in dono il mio. — Né più s'estese,</l>
     <l n="440">ma gli porse la briglia, e giù discese.</l>
    </lg>
    <lg n="56">
     <l n="441">Quegli 'l ricusa, ed egli pur s'affretta</l>
     <l n="442">che 'l prenda; e mentre i prieghi orna e rinforza,</l>
     <l n="443">ecco torna Perinto a la vendetta,</l>
     <l n="444">e fere Iaconìa di tutta forza.</l>
     <l n="445">Con quel furor che vien dal ciel saetta,</l>
     <l n="446">passa il brando crudel la ferrea scorza</l>
     <l n="447">del grave scudo e la corazza forte,</l>
     <l n="448">e lascia Iaconìa ferito a morte.</l>
    </lg>
    <lg n="57">
     <l n="449">Cadde il misero in terra, e quasi a un punto</l>
     <l n="450">poco lungi da lui cadde Perinto,</l>
     <l n="451">cui, passato nel petto e nel cor punto,</l>
     <l n="452">restò il cavallo a quell'incontro estinto;</l>
     <l n="453">al suo vantaggio allor non bada punto</l>
     <l n="454">Ernesto, e corre da la rabbia vinto</l>
     <l n="455">a mezza spada a disperata guerra</l>
     <l n="456">poi che l'amico suo vede per terra.</l>
    </lg>
    <lg n="58">
     <l n="457">Ernesto di due colpi in su l'elmetto</l>
     <l n="458">con tanta forza il cavalier percosse,</l>
     <l n="459">che ribattendo su l'arcion col petto</l>
     <l n="460">sovra il morto destrier tutto piegosse.</l>
     <l n="461">Lo sguardo allor drizzando al giovinetto</l>
     <l n="462">su le ginocchia Iaconìa levosse,</l>
     <l n="463">e disse: — Ah non voler perir tu ancora,</l>
     <l n="464">lascia ch'io sol per la tua vita mora. —</l>
    </lg>
    <lg n="59">
     <l n="465">E dicea il ver, s'un ostinato core</l>
     <l n="466">fosse stato del ver punto capace:</l>
     <l n="467">surse Perinto e strinse con furore</l>
     <l n="468">la spada contro il giovinetto audace;</l>
     <l n="469">Iaconìa con quell'ultimo vigore</l>
     <l n="470">che gli somministrò l'alma fugace,</l>
     <l n="471">per impedire il colpo al ferro crudo,</l>
     <l n="472">lanciò contra Perinto il proprio scudo.</l>
    </lg>
    <lg n="60">
     <l n="473">Ma quello sforzo aprì la piaga, e sparse</l>
     <l n="474">l'alma col sangue, e certo fu peccato;</l>
     <l n="475">ch'amico più fedel non potea darse,</l>
     <l n="476">e non bevea giammai vino inacquato:</l>
     <l n="477">lo scudo ch'ei lanciò venne a incontrarse</l>
     <l n="478">nel braccio che spingea Perinto irato</l>
     <l n="479">e nel volto e nel petto e ne la mano,</l>
     <l n="480">e gli fe' rimaner quel colpo vano.</l>
    </lg>
    <lg n="61">
     <l n="481">Ma che pro, se 'l garzon non si ritira,</l>
     <l n="482">e nuova fiamma al vecchio incendio aggiugne?</l>
     <l n="483">Colpi raddoppia a colpi, e a ferir mira</l>
     <l n="484">dove s'apre la piastra e si congiugne.</l>
     <l n="485">Perinto avvampa di disdegno e d'ira,</l>
     <l n="486">e d'una punta a mezzo il ventre il giugne;</l>
     <l n="487">la panciera d'Ettor, ch'era incantata,</l>
     <l n="488">non gli avrebbe la vita allor salvata.</l>
    </lg>
    <lg n="62">
     <l n="489">Cade Ernesto morendo in su la piaga,</l>
     <l n="490">e chiama Iaconìa che nulla sente;</l>
     <l n="491">esce un rivo di sangue e si dilaga,</l>
     <l n="492">s'oscura de' begli occhi il dì lucente:</l>
     <l n="493">l'anima sciolta disdegnosa e vaga</l>
     <l n="494">dietro a l'amico suo vola repente.</l>
     <l n="495">Salta Perinto in su 'l destrier che trova,</l>
     <l n="496">e 'l volge a ricercar battaglia nuova.</l>
    </lg>
    <lg n="63">
     <l n="497">Né già ritorna ove fuggir vedea</l>
     <l n="498">quei ch'ingannò la fiorentina preda,</l>
     <l n="499">ché vittoria stimò vile e plebea</l>
     <l n="500">cacciar gente che fugga e 'l campo ceda:</l>
     <l n="501">ma dove in mezzo la battaglia ardea,</l>
     <l n="502">contra 'l Potta sen va, come se 'l creda</l>
     <l n="503">bere in un sorso, e la città sua tutta</l>
     <l n="504">ne' sterquilinii suoi lasciar distrutta.</l>
    </lg>
    <lg n="64">
     <l n="505">Guido scontrò, che de la pugna usciva</l>
     <l n="506">con mezza spada e una ferita in testa,</l>
     <l n="507">e a medicarsi al padiglion se 'n giva</l>
     <l n="508">per man del suo barbier mastro Tempesta.</l>
     <l n="509">Indi trovò che 'l suo signor seguiva</l>
     <l n="510">messa in terror la ravignana gesta:</l>
     <l n="511">le si fe' incontro, e con superbo grido:</l>
     <l n="512">— Tornate, disse, indietro, o ch'io v'uccido. —</l>
    </lg>
    <lg n="65">
     <l n="513">Ed a l'alfier che 'l rimirava fiso,</l>
     <l n="514">senza altro moto far, come chi sdegna,</l>
     <l n="515">fulminò d'un man dritto a mezzo 'l viso</l>
     <l n="516">— Così, dicendo, d'ubbidir s'insegna. —</l>
     <l n="517">Riman colui del fiero colpo ucciso,</l>
     <l n="518">ed egli di sua man spiega l'insegna.</l>
     <l n="519">Alzano i Ravignani allor le grida,</l>
     <l n="520">e 'l seguono animosi ove gli guida.</l>
    </lg>
    <lg n="66">
     <l n="521">Il Potta, che tornar vede la schiera</l>
     <l n="522">che dianzi fuor de la battaglia usciva,</l>
     <l n="523">rivolto a Tomasin ch'a lato gli era</l>
     <l n="524">— Per vita, gli dicea, de la tua diva,</l>
     <l n="525">ad incontrar va' tu quella bandiera</l>
     <l n="526">che se 'n riede a la pugna onde fuggiva,</l>
     <l n="527">e mostra il tuo valor, spiega i tuoi vanti</l>
     <l n="528">contra quei malandrin scorticasanti. —</l>
    </lg>
    <lg n="67">
     <l n="529">Nulla risponde, e contra i Ravennati</l>
     <l n="530">Tomasin a quel dir strigne gli sproni</l>
     <l n="531">con una compagnia di scapigliati,</l>
     <l n="532">dediti al gioco e a far volar piccioni</l>
     <l n="533">che Triganieri fur cognominati,</l>
     <l n="534">nemici natural de' Bacchettoni,</l>
     <l n="535">gente che 'l Ciel avea posto in oblio,</l>
     <l n="536">e l'appetito sol tenea per Dio.</l>
    </lg>
    <lg n="68">
     <l n="537">Con questi il Gorzanese ardito e franco</l>
     <l n="538">ratto si mosse, e al primo incontro uccise</l>
     <l n="539">Gaspar Lunardi e Desiderio Bianco,</l>
     <l n="540">e a Lamberto Raspon l'elmo divise,</l>
     <l n="541">quando Perinto lo ferì per fianco</l>
     <l n="542">con l'asta de l'insegna, e in modo arrise</l>
     <l n="543">fortuna al suo valor, ch'in terra cade,</l>
     <l n="544">e restò prigionier fra mille spade.</l>
    </lg>
    <lg n="69">
     <l n="545">Perduto il capitan, l'impeto allenta</l>
     <l n="546">la gente sua che 'l disvantaggio vede,</l>
     <l n="547">ma non fugge però né si sgomenta,</l>
     <l n="548">e torna in ordinanza in dietro il piede.</l>
     <l n="549">Perinto, poi ch'a Ostasio da Polenta,</l>
     <l n="550">che tra' primi il seguìa, l'insegna diede,</l>
     <l n="551">Iotatan con la spada in terra mette</l>
     <l n="552">e Barbante figliol di Mazzasette.</l>
    </lg>
    <lg n="70">
     <l n="553">Ma intanto il Potta, udito il caso fiero</l>
     <l n="554">di Tomasino, e quel che più gli dolse,</l>
     <l n="555">del Re de' Sardi rotto e prigioniero,</l>
     <l n="556">santa Nafissa a bestemmiar si volse,</l>
     <l n="557">e montato su un'erta col destriero,</l>
     <l n="558">pur novella speranza anco raccolse,</l>
     <l n="559">ché le bandiere de' nemici sparte</l>
     <l n="560">vide fuggir de la sinistra parte.</l>
    </lg>
    <lg n="71">
     <l n="561">E di vederne il fin già risoluto</l>
     <l n="562">scendea da l'alto, e raccendeva l'ire,</l>
     <l n="563">quando un gigante orribile e cornuto</l>
     <l n="564">gli apparve e l'atterrì con questo dire:</l>
     <l n="565">— Che pensi? ogn'ardimento è qui perduto:</l>
     <l n="566">pensa di ritirarti o di morire,</l>
     <l n="567">ecco ti svelo i lumi, or tu rimira</l>
     <l n="568">de la terra e del ciel lo sforzo e l'ira.</l>
    </lg>
    <lg n="72">
     <l n="569">Vedi là guerreggiar l'empia Bellona</l>
     <l n="570">tinta di sangue incontro a le tue schiere,</l>
     <l n="571">vedi il superbo figlio di Latona</l>
     <l n="572">quanti coll'arco suo ne fa cadere,</l>
     <l n="573">Marte, ch'in tuo favor pugna, abbandona</l>
     <l n="574">stanco e sudato omai le tue bandiere:</l>
     <l n="575">tu a raccolta le chiama, e le conserva</l>
     <l n="576">da lo sdegno di Febo e di Minerva. —</l>
    </lg>
    <lg n="73">
     <l n="577">Qui tacque il fero mostro, e in un momento,</l>
     <l n="578">come sparisce il sogno a l'ammalato,</l>
     <l n="579">ritirò il pede e si converse in vento</l>
     <l n="580">e 'l Potta di stupor lasciò ingombrato.</l>
     <l n="581">Bacco era questi a generar spavento</l>
     <l n="582">in quella forma orribile cangiato</l>
     <l n="583">che combattuto avea col dio di Cinto,</l>
     <l n="584">e si partìa de la battaglia vinto;</l>
    </lg>
    <lg n="74">
     <l n="585">e giva a ricercar nuovo partito,</l>
     <l n="586">perché non fosse il popol suo disfatto.</l>
     <l n="587">Rimase il Potta attonito e smarrito,</l>
     <l n="588">e si fe' il segno de la croce un tratto,</l>
     <l n="589">ch'un demonio il credé, fuor di Cocito</l>
     <l n="590">a spaventarlo in quella forma tratto:</l>
     <l n="591">stette sospeso un poco, indi fe' quanto</l>
     <l n="592">descritto fia da me ne l'altro canto.</l>
    </lg>
   </lg>
  </body>
 </text>
</TEI>