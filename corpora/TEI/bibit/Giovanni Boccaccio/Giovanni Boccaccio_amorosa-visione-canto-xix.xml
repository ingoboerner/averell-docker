<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Amorosa visione - Canto XIX</title>
    <author>Giovanni Boccaccio</author>
   </titleStmt>
   <extent>
    <measure unit="stanza">30</measure>
    <measure unit="line">88</measure>
   </extent>
   <publicationStmt>
    <publisher>UNED University</publisher>
    <idno>Giovanni Boccaccio_amorosa-visione-canto-xix</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Amorosa visione - Canto XIX</title>
     <author>Giovanni Boccaccio</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Amorosa visione - Canto XIX</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ivi più non seguia, perché finiva</l>
     <l n="2">quella facciata con gli antichi autori</l>
     <l n="3">che stanno innanzi a quella donna diva.</l>
    </lg>
    <lg n="2">
     <l n="4">Laond'io torna'mi inver li predatori,</l>
     <l n="5">ricominciando a quel canto primiero</l>
     <l n="6">a rimirar gli antichissimi amori.</l>
    </lg>
    <lg n="3">
     <l n="7">Ed umile tornato v'era il fiero</l>
     <l n="8">Marte, prencipe d'arme fatto amante,</l>
     <l n="9">per la qual cosa più non era altiero.</l>
    </lg>
    <lg n="4">
     <l n="10">Con tal disio il piacevol sembiante</l>
     <l n="11">mirava della bella Citerea,</l>
     <l n="12">che non parea che più curasse avante.</l>
    </lg>
    <lg n="5">
     <l n="13">Tra que' luoghi medesmi mi parea</l>
     <l n="14">con essa lui veder dentro ad un letto,</l>
     <l n="15">dintorno al quale, al mio parere, avea</l>
    </lg>
    <lg n="6">
     <l n="16">ordinata di ferro tutto eletto</l>
     <l n="17">una rete sottil che gli avea presi,</l>
     <l n="18">come per coglier loro in quel diletto.</l>
    </lg>
    <lg n="7">
     <l n="19">Sovra la sua vergogna i lacci tesi</l>
     <l n="20">avea Vulcano, il qual veder venia</l>
     <l n="21">ridendosi d'averli sì offesi.</l>
    </lg>
    <lg n="8">
     <l n="22">Aveva quivi ciascun dio e dia,</l>
     <l n="23">che nel ciel fosse, tututti chiamati</l>
     <l n="24">Vulcan, per mostrar lor cotal follia.</l>
    </lg>
    <lg n="9">
     <l n="25">Commosso a' prieghi di Nettunno grati</l>
     <l n="26">fatti a Vulcan per Marte umilemente,</l>
     <l n="27">di quella fuor da lui eran cacciati.</l>
    </lg>
    <lg n="10">
     <l n="28">Hai! come poi ciascuno apertamente</l>
     <l n="29">faceva il suo piacer, però che avieno</l>
     <l n="30">vergogna ricevuta interamente!</l>
    </lg>
    <lg n="11">
     <l n="31">E sì avviene a que' che non vorrieno</l>
     <l n="32">trovar le cose e vannole cercando,</l>
     <l n="33">che molto meglio cheti si starieno.</l>
    </lg>
    <lg n="12">
     <l n="34">Molto consiglio ciaschedun, che quando</l>
     <l n="35">pur divenisse che cosa vedesse</l>
     <l n="36">che li spiacesse, con gli occhi bassando</l>
    </lg>
    <lg n="13">
     <l n="37">e' se ne passi, perché molto spesse</l>
     <l n="38">son quelle volte che tai vendicare</l>
     <l n="39">tal vuol, che saria me' che se ne stesse.</l>
    </lg>
    <lg n="14">
     <l n="40">Tutto focoso vidi seguitare</l>
     <l n="41">quivi Febo Pennea graziosa,</l>
     <l n="42">e lei con dolci voci lusingare.</l>
    </lg>
    <lg n="15">
     <l n="43">Temendo fuggiva ella impetuosa</l>
     <l n="44">quivi da lui e di sopra le spalle</l>
     <l n="45">con li capelli sparti: più focosa</l>
    </lg>
    <lg n="16">
     <l n="46">entrava in Febo, che 'l dolente calle</l>
     <l n="47">seguiva, infin che stanca fé dimoro,</l>
     <l n="48">più non potendo, in una bella valle.</l>
    </lg>
    <lg n="17">
     <l n="49">Là ritornata in grazioso alloro</l>
     <l n="50">sopr'essa il sol la sua luce fermava,</l>
     <l n="51">faccendole col raggio chiaro coro.</l>
    </lg>
    <lg n="18">
     <l n="52">Veder pareami, secondo mostrava,</l>
     <l n="53">che si dolesse di tal mutazione</l>
     <l n="54">e ne sembianti sen ramaricava.</l>
    </lg>
    <lg n="19">
     <l n="55">Ivi era appresso poi come Sitone,</l>
     <l n="56">maschio da lui sanza fine amato,</l>
     <l n="57">mutava in feminil sua condizione.</l>
    </lg>
    <lg n="20">
     <l n="58">Con esso lui si stava quivi allato,</l>
     <l n="59">e lei tenendo in braccio con amore</l>
     <l n="60">mostrava ch'altro non li fosse a grato.</l>
    </lg>
    <lg n="21">
     <l n="61">Or, con costei finito il suo ardore,</l>
     <l n="62">rinchiuso vidi in una vecchia scura,</l>
     <l n="63">più là un poco, tutto il suo splendore.</l>
    </lg>
    <lg n="22">
     <l n="64">Nell'aspetto pareva la figura</l>
     <l n="65">della madre di quella, per cui questo</l>
     <l n="66">a far ciò il sospignea con tanta cura.</l>
    </lg>
    <lg n="23">
     <l n="67">Mirabilmente là si vedea presto</l>
     <l n="68">chiuso tornare in sé, onde colei</l>
     <l n="69">dicea maravigliando: «Or che è questo?».</l>
    </lg>
    <lg n="24">
     <l n="70">E poi il vedeva starsi con costei;</l>
     <l n="71">ma morta quella, per la sua potenza</l>
     <l n="72">in albero d'incenso mutò lei.</l>
    </lg>
    <lg n="25">
     <l n="73">Così appresso in forma; e l'accoglienza</l>
     <l n="74">che Issèn li fé quando con essa giacque,</l>
     <l n="75">tutto vi si vedea sanza fallenza.</l>
    </lg>
    <lg n="26">
     <l n="76">Habituato, v'era com li piacque</l>
     <l n="77">a Climenès, del cui congiungimento</l>
     <l n="78">Feton che guidò il carro poi ne nacque.</l>
    </lg>
    <lg n="27">
     <l n="79">Oltre tra questi poi, molto contento,</l>
     <l n="80">era Nettunno in forma d'Euristeo,</l>
     <l n="81">Esimena abbracciando al suo talento.</l>
    </lg>
    <lg n="28">
     <l n="82">Innanzi riguardando discerneo</l>
     <l n="83">la vista mia costui in braccio tenere</l>
     <l n="84">Cerere, cui amò quanto poteo.</l>
    </lg>
    <lg n="29">
     <l n="85">Non sanza molti basci, al mio parere,</l>
     <l n="86">la stimolava; ma io mi voltai,</l>
     <l n="87">non potend'io più quivi vedere,</l>
    </lg>
    <lg n="30">
     <l n="88">dond'io a riguardar pria cominciai.</l>
    </lg>
   </lg>
  </body>
 </text>
</TEI>