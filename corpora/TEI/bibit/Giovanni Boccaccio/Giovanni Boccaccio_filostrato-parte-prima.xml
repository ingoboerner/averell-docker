<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Filostrato - PARTE PRIMA</title>
    <author>Giovanni Boccaccio</author>
   </titleStmt>
   <extent>
    <measure unit="stanza">57</measure>
    <measure unit="line">456</measure>
   </extent>
   <publicationStmt>
    <publisher>UNED University</publisher>
    <idno>Giovanni Boccaccio_filostrato-parte-prima</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Filostrato - PARTE PRIMA</title>
     <author>Giovanni Boccaccio</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Filostrato - PARTE PRIMA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Alcun di Giove sogliono il favore</l>
     <l n="2">ne' lor principii pietosi invocare,</l>
     <l n="3">altri d'Apollo chiamano il valore;</l>
     <l n="4">io di Parnaso le Muse pregare</l>
     <l n="5">solea ne' miei bisogni, ma Amore</l>
     <l n="6">novellamente m'ha fatto mutare</l>
     <l n="7">il mio costume antico e usitato,</l>
     <l n="8">po' fui di te, madonna, innamorato.</l>
    </lg>
    <lg n="2">
     <l n="9">Tu, donna, se' la luce chiara e bella</l>
     <l n="10">per cui nel tenebroso mondo accorto</l>
     <l n="11">vivo; tu se' la tramontana stella</l>
     <l n="12">la quale io seguo per venire a porto;</l>
     <l n="13">àncora di salute tu se' quella</l>
     <l n="14">che se' tutto 'l mio bene e 'l mio conforto;</l>
     <l n="15">tu mi se' Giove, tu mi se' Apollo,</l>
     <l n="16">tu se mia musa, io l'ho provato e sollo.</l>
    </lg>
    <lg n="3">
     <l n="17">Per che, volendo per la tua partita,</l>
     <l n="18">più grieve a me che morte e più noiosa,</l>
     <l n="19">scriver qual fosse la dolente vita</l>
     <l n="20">di Troiolo, da poi che l'amorosa</l>
     <l n="21">Criseida di Troia sen fu ita,</l>
     <l n="22">e come prima gli fosse graziosa,</l>
     <l n="23">a te convienmi per grazia venire,</l>
     <l n="24">s'i' vo' poter la mia 'mpresa fornire.</l>
    </lg>
    <lg n="4">
     <l n="25">Adunque, o bella donna, alla qual fui</l>
     <l n="26">e sarò sempre fedele e suggetto,</l>
     <l n="27">o vaga luce de' begli occhi in cui</l>
     <l n="28">Amore ha posto tutto il mio diletto;</l>
     <l n="29">o isperanza sola di colui</l>
     <l n="30">che t'ama più che sé d'amor perfetto,</l>
     <l n="31">guida la nostra man, reggi lo 'ngegno,</l>
     <l n="32">nell'opera la quale a scriver vegno.</l>
    </lg>
    <lg n="5">
     <l n="33">Tu se' nel tristo petto effigiata</l>
     <l n="34">con forza tal, che tu vi puoi più ch'io;</l>
     <l n="35">pingine fuor la voce sconsolata</l>
     <l n="36">in guisa tal che mostri il dolor mio</l>
     <l n="37">nell'altrui doglie, e rendila sì grata,</l>
     <l n="38">che chi l'ascolta ne divenga pio.</l>
     <l n="39">Tuo sia l'onore e mio sarà l'affanno,</l>
     <l n="40">se' detti alcuna laude acquisteran.</l>
    </lg>
    <lg n="6">
     <l n="41">E voi, amanti, priego ch'ascoltiate</l>
     <l n="42">ciò che dirà 'l mio verso lagrimoso,</l>
     <l n="43">e se nel core avvien che voi sentiate</l>
     <l n="44">destarsi alcuno spirito pietoso,</l>
     <l n="45">per me vi priego che Amor preghiate,</l>
     <l n="46">per cui, sì come Troiolo, doglioso</l>
     <l n="47">vivo, lontan dal più dolce piacere</l>
     <l n="48">ch'a creatura mai fosse in calere.</l>
    </lg>
    <lg n="7">
     <l n="49">Erano a Troia li greci re d'intorno,</l>
     <l n="50">nell'armi forti, e, giusto a lor potere,</l>
     <l n="51">ciascuno ardito, fier, pro' e adorno</l>
     <l n="52">si dimostrava, e colle loro schiere</l>
     <l n="53">ognor la stringean più di giorno in giorno,</l>
     <l n="54">concordi tutti in un pari volere,</l>
     <l n="55">di vendicar l'oltraggio e la rapina,</l>
     <l n="56">da Parìs fatta, d'Elena reina;</l>
    </lg>
    <lg n="8">
     <l n="57">quando Calcàs, la cui alta scienza</l>
     <l n="58">avea già meritato di sentire</l>
     <l n="59">del grande Apollo ciascuna credenza,</l>
     <l n="60">volendo del futuro il vero udire,</l>
     <l n="61">qual vincesse, o la lunga sofferenza</l>
     <l n="62">de' Troiani o de' Greci il grande ardire,</l>
     <l n="63">conobbe e vide, dopo lunga guerra,</l>
     <l n="64">li Troian morti e distrutta la terra.</l>
    </lg>
    <lg n="9">
     <l n="65">Per che segretamente di partirsi</l>
     <l n="66">diliberò l'antiveduto saggio,</l>
     <l n="67">e preso luogo e tempo di fuggirsi,</l>
     <l n="68">ver la greca oste si mise in viaggio;</l>
     <l n="69">onde allo 'ncontro assai vide venirsi,</l>
     <l n="70">che 'l ricevetter con lieto visaggio,</l>
     <l n="71">da lui sperando sommo e buon consiglio</l>
     <l n="72">in ciascheduno accidente o periglio.</l>
    </lg>
    <lg n="10">
     <l n="73">Fu 'l romor grande quando fu sentito, </l>
     <l n="74">per tutta la città generalmente,</l>
     <l n="75">che Calcàs era di quella fuggito,</l>
     <l n="76">e parlato ne fu diversamente,</l>
     <l n="77">ma mal da tutti, e ch'elli avea fallito,</l>
     <l n="78">e come traditor fatto reamente;</l>
     <l n="79">né quasi per la più gente rimase</l>
     <l n="80">di non andargli con fuoco alle case.</l>
    </lg>
    <lg n="11">
     <l n="81">Avea Calcàs lasciato in tanto male,</l>
     <l n="82">sanza niente farlene sapere,</l>
     <l n="83">una sua figlia vedova, la quale</l>
     <l n="84">sì bella e sì angelica a vedere</l>
     <l n="85">era, che non parea cosa mortale:</l>
     <l n="86">Criseida nomata, al mio parere,</l>
     <l n="87">accorta, onesta, savia e costumata</l>
     <l n="88">quant'altra che in Troia fosse nata.</l>
    </lg>
    <lg n="12">
     <l n="89">La qual sentendo il noioso romore</l>
     <l n="90">per la fuga del padre, assai dogliosa</l>
     <l n="91">quale era in tanto dubbioso furore,</l>
     <l n="92">in abito dolente e lagrimosa</l>
     <l n="93">ginocchion si gittò a piè d'Ettore,</l>
     <l n="94">e con voce e con vista assai pietosa,</l>
     <l n="95">scusando sé ed il padre accusando,</l>
     <l n="96">finì 'l dir suo mercé addimandando.</l>
    </lg>
    <lg n="13">
     <l n="97">Era pietoso Ettòr di sua natura;</l>
     <l n="98">per che, vedendo di costei il pianto,</l>
     <l n="99">ch'era più bella ch'altra creatura,</l>
     <l n="100">con pio parlar la confortò alquanto,</l>
     <l n="101">dicendo: — Lascia con la ria ventura</l>
     <l n="102">tuo padre andar che n'ha offeso tanto,</l>
     <l n="103">e tu sicura, lieta e sanza noia,</l>
     <l n="104">con noi, mentre t'aggrada, ti sta' 'n Troia.</l>
    </lg>
    <lg n="14">
     <l n="105">L'onore ed il piacer qual tu vorrai,</l>
     <l n="106">come Calcàs ci fosse, abbi per certo,</l>
     <l n="107">sempre da tutti quanti noi avrai;</l>
     <l n="108">a lui rendan gli dii il degno merto. —</l>
     <l n="109">Ella di questo il ringraziò assai</l>
     <l n="110">e più volea, ma non le fu sofferto;</l>
     <l n="111">ond'ella si drizzò, e ritornossi</l>
     <l n="112">a casa sua, e quivi riposossi.</l>
    </lg>
    <lg n="15">
     <l n="113">Quivi si stette con quella famiglia</l>
     <l n="114">ch'al suo onor convenia di tenere,</l>
     <l n="115">mentre fu 'n Troia, onesta a maraviglia</l>
     <l n="116">in abito ed in vita, né calere</l>
     <l n="117">le bisognava di figlio o di figlia,</l>
     <l n="118">come a colei che mai nessuno avere</l>
     <l n="119">n'avea potuto; e da ciascuno amata</l>
     <l n="120">che la conobbe fu ed onorata.</l>
    </lg>
    <lg n="16">
     <l n="121">Le cose andavan sì come di guerra,</l>
     <l n="122">tra li Troiani e' Greci assai sovente;</l>
     <l n="123">tal volta uscieno i Troian della terra</l>
     <l n="124">sopra li Greci vigorosamente,</l>
     <l n="125">e spesse volte i Greci, s'el non erra</l>
     <l n="126">la storia, givano assai fieramente</l>
     <l n="127">fino in su' fossi e d'intorno rubando,</l>
     <l n="128">castella e ville ardendo e dibruciando.</l>
    </lg>
    <lg n="17">
     <l n="129">E come che' Troian fosser serrati</l>
     <l n="130">dalli Greci nemici, non avvenne</l>
     <l n="131">che per ciò fosser mai intralasciati</l>
     <l n="132">li divin sacrificii, ma si tenne</l>
     <l n="133">per ciascun sempre in quelli modi usati;</l>
     <l n="134">ma con maggiore onore e più solenne,</l>
     <l n="135">ch'alcuno altro, Pallade onoravano</l>
     <l n="136">in ogni cosa, e più ch'altro guardavano.</l>
    </lg>
    <lg n="18">
     <l n="137">Per che, venuto il vago tempo il quale</l>
     <l n="138">riveste i prati d'erbette e di fiori,</l>
     <l n="139">e che gaio diviene ogni animale</l>
     <l n="140">e 'n diversi atti mostra suoi amori,</l>
     <l n="141">li Troian padri al Palladio fatale</l>
     <l n="142">fer preparare li consueti onori;</l>
     <l n="143">alla qual festa donne e cavalieri</l>
     <l n="144">fur parimente, e tutti volentieri.</l>
    </lg>
    <lg n="19">
     <l n="145">Tra li qua' fu di Calcàs la figliuola</l>
     <l n="146">Criseida, quale era in bruna vesta,</l>
     <l n="147">la qual, quanto la rosa la viola</l>
     <l n="148">di biltà vince, cotanto era questa</l>
     <l n="149">più ch'altra donna bella; ed essa sola</l>
     <l n="150">più ch'altra facea lieta la gran festa,</l>
     <l n="151">stando del tempio assai presso alla porta,</l>
     <l n="152">negli atti altiera, piacente ed accorta.</l>
    </lg>
    <lg n="20">
     <l n="153">Troiolo giva, come soglion fare</l>
     <l n="154">i giovinetti, or qua or là veggendo</l>
     <l n="155">per lo gran tempio, e co' compagni a stare</l>
     <l n="156">or qui or quivi si giva ponendo;</l>
     <l n="157">ed ora questa ed or quella a lodare</l>
     <l n="158">incominciava e di ta' riprendendo,</l>
     <l n="159">sì come quelli a cui non ne piaceva</l>
     <l n="160">una più ch'altra, e sciolto si godeva.</l>
    </lg>
    <lg n="21">
     <l n="161">Anzi talora in tal maniera andando,</l>
     <l n="162">veggendo alcun che fiso rimirava</l>
     <l n="163">alcuna donna seco sospirando,</l>
     <l n="164">a' suoi compagni ridendo il mostrava,</l>
     <l n="165">dicendo: — Quel dolente ha dato bando</l>
     <l n="166">alla sua libertà, sì gli gravava,</l>
     <l n="167">ed a colei l'ha messa tra le mani:</l>
     <l n="168">vedete ben se' suoi pensier son vani.</l>
    </lg>
    <lg n="22">
     <l n="169">Che è a porre in donna alcuno amore?</l>
     <l n="170">Ché come al vento si volge la foglia,</l>
     <l n="171">così 'n un dì ben mille volte il core</l>
     <l n="172">di lor si volge, né curan di doglia</l>
     <l n="173">che per lor senta alcun loro amadore,</l>
     <l n="174">né sa alcuna quel ch'ella si voglia.</l>
     <l n="175">O felice colui che del piacere</l>
     <l n="176">lor non è preso, e sassene astenere!</l>
    </lg>
    <lg n="23">
     <l n="177">Io provai già per la mia gran follia</l>
     <l n="178">qual fosse questo maladetto foco,</l>
     <l n="179">e s'io dicessi ch'amor cortesia</l>
     <l n="180">non mi facesse, ed allegrezza e gioco</l>
     <l n="181">non mi donasse, certo i' mentiria;</l>
     <l n="182">ma tutto il bene insieme accolto, poco</l>
     <l n="183">fu o niente, rispetto a' martiri</l>
     <l n="184">volendo avere ed a' tristi sospiri.</l>
    </lg>
    <lg n="24">
     <l n="185">Or ne son fuor, mercé n'abbia colui</l>
     <l n="186">che fu di me più ch'io stesso pietoso,</l>
     <l n="187">io dico Giove, dio vero, da cui</l>
     <l n="188">viene ogni grazia, e vivomi in riposo;</l>
     <l n="189">e benché di veder mi giovi altrui,</l>
     <l n="190">io pur mi guardo dal corso ritroso,</l>
     <l n="191">e rido volentier degl'impacciati,</l>
     <l n="192">non so s'i' dica amanti o smemorati. —</l>
    </lg>
    <lg n="25">
     <l n="193">O ciechità delle mondane menti,</l>
     <l n="194">come ne seguon, sovente gli effetti</l>
     <l n="195">tutti contrarii a' nostri intendimenti!</l>
     <l n="196">Troiol va ora mordendo i difetti</l>
     <l n="197">e' solliciti amor dell'altre genti,</l>
     <l n="198">sanza pensare in che il ciel s'affretti</l>
     <l n="199">di recar lui, il quale Amor trafisse</l>
     <l n="200">più ch'alcun altro, pria del tempio uscisse.</l>
    </lg>
    <lg n="26">
     <l n="201">Così adunque andandosi gabbando</l>
     <l n="202">or d'uno or d'altro Troiolo, e sovente</l>
     <l n="203">or questa donna or quella rimirando,</l>
     <l n="204">per caso avvenne che in fra la gente</l>
     <l n="205">l'occhio suo vago giunse penetrando</l>
     <l n="206">colà dov'era Criseida piacente,</l>
     <l n="207">sotto candido velo in bruna vesta</l>
     <l n="208">tra l'altre donne in sì solenne festa.</l>
    </lg>
    <lg n="27">
     <l n="209">Ella era grande, ed alla sua grandezza</l>
     <l n="210">rispondeano li membri tutti quanti,</l>
     <l n="211">e 'l viso avea adorno di bellezza</l>
     <l n="212">celestiale, e nelli suoi sembianti</l>
     <l n="213">quivi mostrava una donnesca altezza;</l>
     <l n="214">e col braccio il mantel tolto davanti</l>
     <l n="215">s'avea dal viso, largo a sé faccendo,</l>
     <l n="216">ed alquanto la calca rimovendo.</l>
    </lg>
    <lg n="28">
     <l n="217">Piacque quell'atto a Troiolo e 'l tornare</l>
     <l n="218">ch'ella fé 'n sé alquanto sdegnosetto,</l>
     <l n="219">quasi dicesse: «E' non ci si può stare».</l>
     <l n="220">E diessi a più mirare il suo aspetto,</l>
     <l n="221">il qual più ch'altro in sé degno li pare</l>
     <l n="222">di somma lode, e seco avea diletto</l>
     <l n="223">sommo tra uomo ed uom di mirar fiso</l>
     <l n="224">gli occhi lucenti e l'angelico viso.</l>
    </lg>
    <lg n="29">
     <l n="225">Né s'avvedea colui, ch'era sì saggio</l>
     <l n="226">poco davanti in riprendere altrui</l>
     <l n="227">che Amor dimorasse dentro al raggio</l>
     <l n="228">di quei vaghi occhi con li dardi sui,</l>
     <l n="229">né s'ammentava ancora dell'oltraggio</l>
     <l n="230">detto davanti de' servi di lui;</l>
     <l n="231">né dello strale, il quale al cor gli corse,</l>
     <l n="232">finché nol punse daddover, s'accorse.</l>
    </lg>
    <lg n="30">
     <l n="233">Piacendo questa sotto il nero manto</l>
     <l n="234">oltre ad ogni altra a Troiol, sanza dire</l>
     <l n="235">che cagion quivi il tenesse cotanto,</l>
     <l n="236">occultamente il suo alto disire</l>
     <l n="237">mirava di lontano, e mirò tanto,</l>
     <l n="238">sanza niente ad alcuno discoprire,</l>
     <l n="239">quanto duraro a Pallade gli onori;</l>
     <l n="240">poi co' compagni uscì del tempio fori.</l>
    </lg>
    <lg n="31">
     <l n="241">Né se n'uscì qual dentro v'era entrato</l>
     <l n="242">libero e lieto, ma n'uscì pensoso</l>
     <l n="243">ed oltre al creder suo innamorato,</l>
     <l n="244">tenendo bene il suo disio nascoso</l>
     <l n="245">per quel che poco avanti avea parlato:</l>
     <l n="246">non forse in lui ritorto l'oltraggioso</l>
     <l n="247">parlar fosse, se forse conosciuto</l>
     <l n="248">fosse l'ardor nel quale era caduto.</l>
    </lg>
    <lg n="32">
     <l n="249">Poi fu del nobil tempio dipartita</l>
     <l n="250">Criseida, Troiol al palagio tornossi</l>
     <l n="251">co' suoi compagni, e quivi in lieta vita</l>
     <l n="252">con lor per lungo spazio dimorossi;</l>
     <l n="253">per me' celar l'amorosa ferita,</l>
     <l n="254">di quei ch'amavan gran pezza gabbossi,</l>
     <l n="255">e poi mostrando ch'altro lo stringesse,</l>
     <l n="256">disse a ciascun ch'andasse ove volesse.</l>
    </lg>
    <lg n="33">
     <l n="257">E partitosi ognun, tutto soletto</l>
     <l n="258">in camera n'andò ed a sedere</l>
     <l n="259">si pose, sospirando, a piè del letto,</l>
     <l n="260">e seco a rammentarsi del piacere</l>
     <l n="261">avuto la mattina dello aspetto</l>
     <l n="262">di Criseida cominciò, e delle vere</l>
     <l n="263">bellezze del suo viso, annoverando</l>
     <l n="264">a parte a parte, e quelle commendando.</l>
    </lg>
    <lg n="34">
     <l n="265">Lodava molto gli atti e la statura,</l>
     <l n="266">e lei di cuor grandissimo stimava</l>
     <l n="267">ne' modi e nell'andare, e gran ventura</l>
     <l n="268">di cotal donna amar si reputava,</l>
     <l n="269">e vie maggior, se per sua lunga cura</l>
     <l n="270">potesse far, se quanto egli essa amava,</l>
     <l n="271">cotanto o presso da lei fosse amato,</l>
     <l n="272">o per servente almen non rifiutato.</l>
    </lg>
    <lg n="35">
     <l n="273">Immaginando affanno né sospiro</l>
     <l n="274">poter per cotal donna esser perduto,</l>
     <l n="275">e che esser dovesse il suo disiro</l>
     <l n="276">molto lodato, se giammai saputo</l>
     <l n="277">da alcun fosse, e quinci il suo martiro</l>
     <l n="278">men biasimato essendo conosciuto,</l>
     <l n="279">argomentava il giovinetto lieto,</l>
     <l n="280">male avvisando il suo futuro fleto.</l>
    </lg>
    <lg n="36">
     <l n="281">Per che, disposto a seguir tale amore,</l>
     <l n="282">pensò voler oprar discretamente,</l>
     <l n="283">pria proponendo di celar l'ardore,</l>
     <l n="284">concetto già nell'amorosa mente,</l>
     <l n="285">a ciascheduno amico o servidore,</l>
     <l n="286">se ciò non bisognasse, ultimamente</l>
     <l n="287">pensando che amore a molti aperto,</l>
     <l n="288">noia acquistava e non gioia per merto.</l>
    </lg>
    <lg n="37">
     <l n="289">Ed oltre a questo, assai più altre cose,</l>
     <l n="290">qual da scoprire e qual da provocare</l>
     <l n="291">a sé la donna, con seco propose,</l>
     <l n="292">e quindi lieto si diede a cantare,</l>
     <l n="293">bene sperando, e tutto si dispose</l>
     <l n="294">di voler sola Criseida amare,</l>
     <l n="295">nulla pregiando ogni altra che veduta</l>
     <l n="296">ne gli venisse, o fosse mai piaciuta.</l>
    </lg>
    <lg n="38">
     <l n="297">E verso Amore tal fiata dicea</l>
     <l n="298">con pietoso parlar: — Signor, omai</l>
     <l n="299">l'anima è tua che mia esser solea;</l>
     <l n="300">il che mi piace, però che tu m'hai,</l>
     <l n="301">non so s'io dica a donna ovvero a dea,</l>
     <l n="302">a servir dato, ché non fu giammai,</l>
     <l n="303">sotto candido velo in bruna vesta,</l>
     <l n="304">sì bella donna come mi par questa.</l>
    </lg>
    <lg n="39">
     <l n="305">Tu stai negli occhi suoi, signor verace,</l>
     <l n="306">sì come in loco degno a tua virtute;</l>
     <l n="307">per che, se 'l mio servir punto ti piace,</l>
     <l n="308">da quei ti priego impetri la salute</l>
     <l n="309">dell'anima, la qual prostrata giace</l>
     <l n="310">sotto i tuoi piè, sì la ferir l'acute</l>
     <l n="311">saette che allora le gittasti,</l>
     <l n="312">che di costei 'l bel viso mi mostrasti. —</l>
    </lg>
    <lg n="40">
     <l n="313">Non risparmiarono il sangue reale,</l>
     <l n="314">né d'animo virtù ovver grandezza,</l>
     <l n="315">né curaron di forza corporale</l>
     <l n="316">che in Troiolo fosse, o di prodezza,</l>
     <l n="317">l'ardenti fiamme amorose, ma quale</l>
     <l n="318">in disposta materia secca o mezza</l>
     <l n="319">s'accende il foco, tal nel novo amante</l>
     <l n="320">messe le parti acceser tutte quante.</l>
    </lg>
    <lg n="41">
     <l n="321">Tanto di giorno in giorno col pensiero</l>
     <l n="322">e col piacer di quello or preparava</l>
     <l n="323">più l'esca secca dentro al core altiero,</l>
     <l n="324">e da' belli occhi trarre immaginava</l>
     <l n="325">acqua soave al suo ardor severo;</l>
     <l n="326">per che astutamente gli cercava</l>
     <l n="327">sovente di veder, né s'avvedea</l>
     <l n="328">che più da quegli il foco s'accendea.</l>
    </lg>
    <lg n="42">
     <l n="329">Costui o qua o là ch'el gisse, andando,</l>
     <l n="330">sedendo ancora, o solo o accompagnato,</l>
     <l n="331">com'el volesse, bevendo o mangiando,</l>
     <l n="332">la notte e 'l giorno ed in qualunque lato,</l>
     <l n="333">di Criseida sempre gia pensando;</l>
     <l n="334">e 'l suo valore e 'l viso dilicato</l>
     <l n="335">di lei — diceva — avanza Pulissena</l>
     <l n="336">d'ogni bellezza, e similmente Elena.</l>
    </lg>
    <lg n="43">
     <l n="337">Né del dì trapassava nessuna ora</l>
     <l n="338">che mille volte seco non dicesse:</l>
     <l n="339">— O chiara luce che 'l cor m'innamora,</l>
     <l n="340">o Criseida bella, Iddio volesse</l>
     <l n="341">che 'l tuo valor, che 'l viso mi scolora,</l>
     <l n="342">per me alquanto a pièta ti movesse;</l>
     <l n="343">null'altro fuor che tu lieto può farmi,</l>
     <l n="344">tu sola se' colei che puoi atarmi. —</l>
    </lg>
    <lg n="44">
     <l n="345">Ciascun altro pensier s'era fuggito</l>
     <l n="346">della gran guerra e della sua salute,</l>
     <l n="347">e sol nel petto suo era sentito</l>
     <l n="348">quel che parlasse dell'alta virtute</l>
     <l n="349">della sua donna; e, così impedito,</l>
     <l n="350">sol di curar l'amorose ferute</l>
     <l n="351">sollicito era, e quivi ogni intelletto</l>
     <l n="352">avea posto, e l'affanno e 'l diletto.</l>
    </lg>
    <lg n="45">
     <l n="353">L'aspre battaglie e gli stormi angosciosi,</l>
     <l n="354">ch'Ettor e gli altri suoi fratei facieno</l>
     <l n="355">seguiti da' Troian, dagli amorosi</l>
     <l n="356">pensieri però niente il rimovieno;</l>
     <l n="357">come che spesso, ne' più perigliosi</l>
     <l n="358">assalti, anzi ad ogni altro lui vedieno</l>
     <l n="359">mirabilmente nell'armi operare</l>
     <l n="360">color che stesser ciò forse a mirare.</l>
    </lg>
    <lg n="46">
     <l n="361">Né a ciò odio de' Greci il movea,</l>
     <l n="362">né vaghezza ch'avesse di vittoria</l>
     <l n="363">per Troia liberar, la qual vedea</l>
     <l n="364">stretta d'assedio, ma voglia di gloria:</l>
     <l n="365">per più piacer tutto questo facea</l>
     <l n="366">e per amor, se 'l ver dice la storia,</l>
     <l n="367">divenne in arme sì feroce e forte,</l>
     <l n="368">che li Greci il temien come la morte.</l>
    </lg>
    <lg n="47">
     <l n="369">Aveagli già amore il sonno tolto,</l>
     <l n="370">e minuito il cibo, ed il pensiero</l>
     <l n="371">multiplicato sì che già nel volto</l>
     <l n="372">ne dava pallidezza segno vero,</l>
     <l n="373">come che egli il ricoprisse molto</l>
     <l n="374">con riso infinto e con parlar sincero;</l>
     <l n="375">e chi 'l vedea pensava ch'avvenisse</l>
     <l n="376">per noia della guerra ch'el sentisse.</l>
    </lg>
    <lg n="48">
     <l n="377">E qual si fosse non è assai certo:</l>
     <l n="378">o che Criseida non se n'accorgesse</l>
     <l n="379">per l'operar di lui ch'era coverto,</l>
     <l n="380">o che di ciò conoscer s'infignesse;</l>
     <l n="381">ma questo n'è assai chiaro ed aperto,</l>
     <l n="382">che niente pareva le calesse</l>
     <l n="383">di Troiolo e dell'amor che le portava,</l>
     <l n="384">ma come non amata dura stava.</l>
    </lg>
    <lg n="49">
     <l n="385">Di quinci sentia Troiol tal dolore</l>
     <l n="386">che dir non si poria, talor temendo</l>
     <l n="387">non Criseida fosse d'altro amore</l>
     <l n="388">presa, e per quello lui vilipendendo,</l>
     <l n="389">ricever nol volesse a servidore;</l>
     <l n="390">né, mille modi seco ripetendo,</l>
     <l n="391">veder poteva di farle sentire</l>
     <l n="392">onestamente il suo caldo disire.</l>
    </lg>
    <lg n="50">
     <l n="393">Onde quand'elli aveva spazio punto,</l>
     <l n="394">seco d'Amor si giva a lamentare</l>
     <l n="395">a sé dicendo: — Troiolo, or se' giunto</l>
     <l n="396">che ti solevi degli altri gabbare!</l>
     <l n="397">niun ne fu mai quanto tu consunto</l>
     <l n="398">per mal saperti da Amor guardare;</l>
     <l n="399">or se' nel laccio preso, il qual biasmavi</l>
     <l n="400">tanto negli altri ed a te non guardavi.</l>
    </lg>
    <lg n="51">
     <l n="401">Che si dirà di te intra gli amanti</l>
     <l n="402">se questo tuo amor fia mai saputo?</l>
     <l n="403">di te si gabberebbon tutti quanti,</l>
     <l n="404">di te direbbono: «ecco il provveduto</l>
     <l n="405">che' sospir nostri ed amorosi pianti</l>
     <l n="406">morder soleva già, ora è venuto</l>
     <l n="407">dove noi siamo; Amor ne sia lodato</l>
     <l n="408">ch'a tal partito l'ha ora recato».</l>
    </lg>
    <lg n="52">
     <l n="409">Che si dirà di te fra gli eccellenti</l>
     <l n="410">re e signor, se questo fia sentito?</l>
     <l n="411">Ben potran dir, di ciò assai scontenti:</l>
     <l n="412">«Vedi come questi è del senno uscito,</l>
     <l n="413">che 'n questi tempi noiosi e dolenti,</l>
     <l n="414">sì nuovamente d'amore è 'nretito!</l>
     <l n="415">Dove in la guerra dovria esser fiero,</l>
     <l n="416">egli in amar consuma il suo pensiero».</l>
    </lg>
    <lg n="53">
     <l n="417">Ed or fostù, o Troiolo dolente,</l>
     <l n="418">poscia ch'egli era dato che amassi,</l>
     <l n="419">preso per tal ch'un poco solamente</l>
     <l n="420">d'amor sentisse, onde ti consolassi!</l>
     <l n="421">Ma quella per cui piangi nulla sente</l>
     <l n="422">se non come una pietra, e così stassi</l>
     <l n="423">fredda com'al sereno intero ghiaccio,</l>
     <l n="424">ed io qual neve al foco mi disfaccio.</l>
    </lg>
    <lg n="54">
     <l n="425">Ed or foss'io pur venuto al porto</l>
     <l n="426">al qual la mia sventura ora mi mena!</l>
     <l n="427">Questo mi saria grazia e gran conforto,</l>
     <l n="428">perché morendo uscirei d'ogni pena;</l>
     <l n="429">che se 'l mio mal, del qual nessuno accorto</l>
     <l n="430">ancora s'è, si scuopre, fia ripiena</l>
     <l n="431">la vita mia di mille ingiurie al giorno,</l>
     <l n="432">e, più ch'altro, sarò detto musorno.</l>
    </lg>
    <lg n="55">
     <l n="433">Deh aiutami, Amor! e tu per cui</l>
     <l n="434">io piango, preso più che altro mai;</l>
     <l n="435">deh, sii pietosa un poco di colui</l>
     <l n="436">che t'ama più che la sua vita assai,</l>
     <l n="437">volgi il bel viso oramai verso lui,</l>
     <l n="438">da colui mossa che in questi guai</l>
     <l n="439">per te, donna, mi tiene; io te ne priego,</l>
     <l n="440">deh, non mi far di questa grazia niego.</l>
    </lg>
    <lg n="56">
     <l n="441">Io tornerò se tu fai, donna, questo,</l>
     <l n="442">qual fiore in vivo prato in primavera,</l>
     <l n="443">né mi fia poscia l'aspettar molesto,</l>
     <l n="444">né il vederti sdegnosa od altiera;</l>
     <l n="445">e s'el t'è grave, almeno a me, che presto</l>
     <l n="446">ad ogni tuo piacer son, grida fera:</l>
     <l n="447">«Ucciditi» ch'io il farò di fatto,</l>
     <l n="448">credendoti piacere in cotal atto. —</l>
    </lg>
    <lg n="57">
     <l n="449">Quinci diceva molte altre parole</l>
     <l n="450">piangendo e sospirando, e di colei</l>
     <l n="451">chiamava il nome sì come far suole</l>
     <l n="452">chi soverchio ama, e alli suoi omei</l>
     <l n="453">mercé non trova, ma tutte eran fole</l>
     <l n="454">e perdiensi ne' venti, ché a lei</l>
     <l n="455">nulla ne pervenia, onde il tormento</l>
     <l n="456">multiplicava ciascun giorno in cento.</l>
    </lg>
   </lg>
  </body>
 </text>
</TEI>