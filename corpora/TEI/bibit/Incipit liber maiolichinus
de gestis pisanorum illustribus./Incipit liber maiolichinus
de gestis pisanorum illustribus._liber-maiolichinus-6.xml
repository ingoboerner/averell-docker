<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Liber Maiolichinus - 6</title>
    <author>Incipit liber maiolichinus
de gestis pisanorum illustribus.</author>
   </titleStmt>
   <extent>
    <measure unit="stanza">1</measure>
    <measure unit="line">418</measure>
   </extent>
   <publicationStmt>
    <publisher>UNED University</publisher>
    <idno>Incipit liber maiolichinus
de gestis pisanorum illustribus._liber-maiolichinus-6</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Liber Maiolichinus - 6</title>
     <author>Incipit liber maiolichinus
de gestis pisanorum illustribus.</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Liber Maiolichinus - 6</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Indigenis populis et ob auctas fortiter artes</l>
     <l n="2">Menia tuta forent, si nutus Omnipotentis</l>
     <l n="3">Iustitieque caput dicto cum rege manerent.</l>
     <l n="4">In populi numero non debet fidere quicquam,</l>
     <l n="5">Qui Dominum contra sublimes erigit arces.</l>
     <l n="6">Namque Mohabitas rector Balearis ad arma,</l>
     <l n="7">Getulos, Arabes, Parthos, Libicosque, Medosque</l>
     <l n="8">Nec non Hispanos, multo conduxerat auro.</l>
     <l n="9">Es dedit inmensum, non intemptata relinquens</l>
     <l n="10">Per que tuta dari patrie solatia possent.</l>
     <l n="11">Ergo pugnantum, tractare viriliter arma</l>
     <l n="12">
Qui poterant, sibi sexaginta milia vel plus,</l>
     <l n="13">Ast equites perhibentur ei ter mille fuisse,</l>
     <l n="14">Et centena dabat pregrandes machina moles.</l>
     <l n="15">Mille quater ductus numerus fuit arcitenentum,</l>
     <l n="16">Figere qui poterant missis loca certa sagictis.</l>
     <l n="17">Fundibulatorum pre multitudine certus</l>
     <l n="18">Non fuerat numerus, sic nec lapides iacientum.</l>
     <l n="19">Noscunt tanta patres cito robora non superari.</l>
     <l n="20">Hortantur socios, et contra robora robur</l>
     <l n="21">Accelerare parant. Naves prius esse trahendas</l>
     <l n="22">Constituunt. Et perficiunt hec iussa libenter</l>
     <l n="23">Agmina cuncta. Solum tracte tenuere carine.</l>
     <l n="24">Inde duces Latii vicinius addere castra</l>
     <l n="25">Festinando iubent. Iussis paretur eorum.</l>
     <l n="26">Antistes Petrus tectum de parte marina</l>
     <l n="27">Cum cleris habuit. Fuerat vice domnus in illis</l>
     <l n="28">Cui Gratianus erat, dedit hoc sibi gratia, nomen.</l>
     <l n="29">Non humilis, non alta nimis domus affuit, unde</l>
     <l n="30">Prelia cum socio crebro suadebat Obertus.</l>
     <l n="31">Iuxta pontificis tectum tentoria patrum,</l>
     <l n="32">Ut citius veniant ad eum cum sepe vocentur.</l>
     <l n="33">Nobilitatis honor non longe densus habebat</l>
     <l n="34">Hospicium. Fortes steterant a fronte caterve</l>
     <l n="35">Pisani populi, qui vitam duxit in armis</l>
     <l n="36">Totam, perpetuos solitus tolerare labores.</l>
     <l n="37">Huic non algor erat, non formidabilis estus,</l>
     <l n="38">Hunc non grando ferox, non nix hymberve movebant</l>
     <l n="39">Hostes et muros violentius agredientem.</l>
     <l n="40">Hec erat ingeniis spectanda iuventus et armis.</l>
     <l n="41">
Ingluviem ventris nimiamque perosa quietem,</l>
     <l n="42">Noverat et brevibus submittere lumina somnis.</l>
     <l n="43">Ast equitum robusta manus non sparsa per agmen,</l>
     <l n="44">Sed iuxta levam fixit tentoria portam.</l>
     <l n="45">Talis ab equorea facie porrectus utramque</l>
     <l n="46">Observat portam populus. Catalanicus heros</l>
     <l n="47">Illius in medio quo sit tutissimus extat,</l>
     <l n="48">Namque vigor Latius dextra levaque sedebat,</l>
     <l n="49">Hospiciumque ducis retro vallabat et ante.</l>
     <l n="50">Stat post Pisanos Cardune rector, et illinc</l>
     <l n="51">Plurima post illum que misit Gotia tellus</l>
     <l n="52">Agmina, que predas potius quam bella gerebant.</l>
     <l n="53">Ante duces reliquos sua fecit castra Videlmus</l>
     <l n="54">Et dextre vicina magis quam cetera porte.</l>
     <l n="55">Iuxta quem pariter sua cepit Baltius heros,</l>
     <l n="56">Et Nerbonensis domini post ista steterunt</l>
     <l n="57">Fulgentes acies, quas iuxta Rusilienses.</l>
     <l n="58">Ampurie rector post omnes castra tenebat</l>
     <l n="59">Et vallatus erat sola de gente suorum.</l>
     <l n="60">Hi silvas et rura petunt, armentaque multa</l>
     <l n="61">Direptosque greges, et quicquid germinat arvum</l>
     <l n="62">Ad socias acies converso tramite ducunt.</l>
     <l n="63">Lignea tecta trahunt, paleas ubi comperiuntur,</l>
     <l n="64">Arboreasque simul vulsas cum stipite frondes.</l>
     <l n="65">Gotorum pedites vel quos Provintia misit,</l>
     <l n="66">Mercibus allatis, discurrunt agmine toto,</l>
     <l n="67">Et venale facit quicquid dabat insula vulgus.</l>
     <l n="68">Pisani summis arcent conatibus hostes.</l>
     <l n="69">
Hiique, colendorum patrum precepta sequuti,</l>
     <l n="70">Edifficant geminas superantes omnia turres</l>
     <l n="71">Menia de lignis, vulgo castella vocantur.</l>
     <l n="72">Altum surgit opus. Sublimia culmina quarum</l>
     <l n="73">Aereas subeunt summis cum nubibus auras,</l>
     <l n="74">Offenduntque satis ducentes frigora ventos,</l>
     <l n="75">Astutusque magis nil fecit Degdalus arte.</l>
     <l n="76">Viminee crates ducte de rure propinquo,</l>
     <l n="77">Multaque terga boum lateralia queque tegebant.</l>
     <l n="78">Suppositis igitur postquam residere paratis,</l>
     <l n="79">Inpulse graviter celeri molimine currunt.</l>
     <l n="80">Ut nubes quas forte Nothus violentior auctas</l>
     <l n="81">Imbribus ad celum pluvioso turbine vexit,</l>
     <l n="82">Quarum rura pedes celos agitare cacumen</l>
     <l n="83">Sepius aspicitis, que currere quippe videntur,</l>
     <l n="84">Pisanis acte turres non signius ibant.</l>
     <l n="85">Astantes igitur multi mirantur euntes</l>
     <l n="86">Qui similes numquam potuerunt visibus arces</l>
     <l n="87">Subdere. Mox gemina subeunt testudine muros.</l>
     <l n="88">Et dum Martis erat creber variusque tumultus,</l>
     <l n="89">Tuta Mohabite violenti menia sepe</l>
     <l n="90">Egrediebantur. Trahit impetus egredientes,</l>
     <l n="91">Casus et hos potius quam bellicus instruit ordo.</l>
     <l n="92">Utque Robertus eos audaci strenuitate</l>
     <l n="93">Motus vidit, ait: " Pro se certantibus auctor</l>
     <l n="94">" Est Deus, et robur pro se pugnantibus auget ".</l>
     <l n="95">Dixerat, et plures solus properavit in hostes,</l>
     <l n="96">Et partitus eos simul et fugientibus instans,</l>
     <l n="97">Inter murales aditus pugnando reclusit.</l>
     <l n="98">Corruit huius equus fovea; pro casus iniquus!</l>
     <l n="99">
Protinus e sella se compulit ire regentem.</l>
     <l n="100">Hic clippeo iaculoque prius, mucrone deinceps</l>
     <l n="101">Pugnat, et Hectoreo decertans robore consul</l>
     <l n="102">Sustinet innumeros ruinosis iactibus ictus</l>
     <l n="103">In se collatos. Nudo quoque fortiter ense</l>
     <l n="104">Dimicat, et solus multorum robora sentit.</l>
     <l n="105">Dumque pluunt lapides et tela cadunt super illum,</l>
     <l n="106">En levam supra cita figitur asta papillam.</l>
     <l n="107">Eu! clippeus non obstiterat, lorica ruentem</l>
     <l n="108">Incarnare virum facile dimiserat astam.</l>
     <l n="109">Accelerant, raptumque ferunt de marte propinqui.</l>
     <l n="110">Iam castella super defossi robora valli</l>
     <l n="111">Implebant latas gemina testudine fossas.</l>
     <l n="112">Erigit antennam Balearis in arbore cura,</l>
     <l n="113">Castellis etiam que cernitur esse duobus</l>
     <l n="114">Altior, in summo cuius bellator habebat</l>
     <l n="115">Excelsum tutumque locum. Velamina panni</l>
     <l n="116">Plurima sublimem septenaque terga tegebant,</l>
     <l n="117">Qualiter excelse spatiosa per equora naves</l>
     <l n="118">Sepius ire solent piratica bella timentes.</l>
     <l n="119">Loricam tutam habet, clippeumque rotundum</l>
     <l n="120">Et protectus erat cristata casside vertex.</l>
     <l n="121">Per triplices funes antenne callidus usus</l>
     <l n="122">Vesanum Maurum vacuas porrexit in auras.</l>
     <l n="123">In quasi subiectas turres proiicere cautes,</l>
     <l n="124">Et lapidare viros, et mittere tela valebat.</l>
     <l n="125">Ardet in antennam pugnantum fortiter astus,</l>
     <l n="126">Atque duos funes cum falce recidit acuta.</l>
     <l n="127">Tertius antennam retinebat in aere funis.</l>
     <l n="128">Pertimuit Maurus ne, falx si cederet illum,</l>
     <l n="129">
Invitus rueret, vel protraheretur ab unco.</l>
     <l n="130">Ergo, velut moles de summis eruta saxis,</l>
     <l n="131">Per funem labens, dedit intra menia saltum.</l>
     <l n="132">Grandia labentis senserunt pondera palme.</l>
     <l n="133">Christicole gaudent, alacres dant agmina plausus</l>
     <l n="134">Ammirata virum per inanes currere ventos.</l>
     <l n="135">Nutabant turres Balee, murique cadebant</l>
     <l n="136">Quos fodiebat ovans toto molimine fossor,</l>
     <l n="137">Cui per quemque diem fulvum numisma dabatur.</l>
     <l n="138">Hos aries duplex de testudinibus actus</l>
     <l n="139">Et de castellis ictu graviore petebant,</l>
     <l n="140">E quibus artifices mittunt super ardua pontes</l>
     <l n="141">Menia, cumque volunt turres invadere possunt.</l>
     <l n="142">Per quadragenos passus et apertus et amplus</l>
     <l n="143">Introitus fuerat. Cetum fecere cohortes.</l>
     <l n="144">Cardinibus Boso de primis taliter unus</l>
     <l n="145">Inquit et hec monuit; monitus et verba notantur:</l>
     <l n="146">" Qui fines patrios, qui deseruere parentes,</l>
     <l n="147">" Uxores, natos, et quicquid dulce videtur</l>
     <l n="148">" Sensibus humanis, vos pro pietate fuistis.</l>
     <l n="149">" Si pietatis amor vos cum mercede vocavit,</l>
     <l n="150">" Cur pietatis honor non contra viscera fortes</l>
     <l n="151">" Impietatis habet? Balee spectate leonem,</l>
     <l n="152">" Qui male tractat oves et Christi dissipat agnos.</l>
     <l n="153">" Spectat ab excelsis muris molimina nostra.</l>
     <l n="154">" Incassum factas turres quoque credit et arces,</l>
     <l n="155">" Et nos et pariter subsannat Cunctipotentem,</l>
     <l n="156">" Agminis auctorem qui sese pretulit huius</l>
     <l n="157">" Ut vos informet. Vos Egyptum spoliate.</l>
     <l n="158">" En Pharaoneis fratres servire cathenis</l>
     <l n="159">" Cernitis. Ultrices frangant hec inpia dextre</l>
     <l n="160">" Tartara. De penis fratresque trahantur eorum,</l>
     <l n="161">
" Sitque beatus homo qui pro conflictibus istis</l>
     <l n="162">" Occumbet. Penas nequeat sentire gehenne.</l>
     <l n="163">" Non aliquis demon de crimine sive reatu</l>
     <l n="164">" Audeat ante Deum sibi conflictum generare.</l>
     <l n="165">" Gaudia dentur ei que fini subdita non sunt,</l>
     <l n="166">" Que servare solet vel que prebere beatis</l>
     <l n="167">" Splendor sanctorum, pia lux et gloria Ihesus.</l>
     <l n="168">" Non dubitent hi quos fuerit Regina polorum</l>
     <l n="169">" Cum nato comitata suo pugnare: Deus nam,</l>
     <l n="170">" Quia pia causa fuit pro qua vos arma tulistis,</l>
     <l n="171">" Adiutor fiet vobis, terrebit et hostes</l>
     <l n="172">" Et conculcabit divina potentia vestros.</l>
     <l n="173">" Hec ad certamen vos spes invitet euntes.</l>
     <l n="174">" Signifer et Michael vobis precedet, agetque</l>
     <l n="175">" Cum sociis hec bella suis Baptista Ioannes</l>
     <l n="176">" Et patriarcharum chorus arduus atque prophete.</l>
     <l n="177">" Ne trepidate: duces vobis in prelia fient</l>
     <l n="178">" Ecclesie Petrus cum Paulo tuta columna,</l>
     <l n="179">" Nec non Matheus, Lucas, Marcusque, Iohannes</l>
     <l n="180">" Et reliqui vestre facient solatia pugne.</l>
     <l n="181">" Auxiliumque dabit vobis certe protomartir</l>
     <l n="182">" Cum sociis Stephanus, Sylvester cum Nicholao.</l>
     <l n="183">" Virgineusque chorus vobis succurret, opemque</l>
     <l n="184">" Agmina sancta dabunt. Hanc spem retinete fidelem ".</l>
     <l n="185">Dixerat: at lacrime fluxere per ora loquentis</l>
     <l n="186">Ex oculis: deflent quia cernunt agmina flentem,</l>
     <l n="187">Que votis pariter promittunt prelia totis.</l>
     <l n="188">Denique castra petunt cum iam subit equora Titan.</l>
     <l n="189">Nox habit. Aurore Phebus de parte resurgit.</l>
     <l n="190">Bellica signa sonant. Toto properantque vigore</l>
     <l n="191">Urbis ad introitum Pisanum robur et omnes</l>
     <l n="192">
Gotorum populi vel quos Provintia misit.</l>
     <l n="193">Intus Agareni perstant, valloque supersunt.</l>
     <l n="194">Densa ruinosas iacit undique machina moles.</l>
     <l n="195">Pisane bellant acies, adituque resistunt,</l>
     <l n="196">Urbanas inter summis cum viribus edes</l>
     <l n="197">Hostiles pellunt pugnantes fortiter alas.</l>
     <l n="198">Post pedites equites veniunt, sed durius intrant.</l>
     <l n="199">Difficilis ingressus equis, reditus nimis asper</l>
     <l n="200">Cum remeare volunt. Miles Balearis ubique</l>
     <l n="201">Cogit ad arma suos, vires adhibet reficitque.</l>
     <l n="202">Alphei, litem telis gladiisque gerentes,</l>
     <l n="203">Obstantes cohibent collatis nisibus hostes.</l>
     <l n="204">Telorum super hos nimbi lapidesque ruentes</l>
     <l n="205">Adveniunt: vallique terunt in margine ductos.</l>
     <l n="206">Vertere terga parant, retro flectuntur habene</l>
     <l n="207">Quos Balee faciunt nimium properare vigores.</l>
     <l n="208">Sed Pisana cohors, per plurima vulnera lapsa,</l>
     <l n="209">In sua castra redit, muri munimina linquens.</l>
     <l n="210">Turres quam citius Baleares inde phalanges</l>
     <l n="211">Letanter plaudendo petunt, et tympana letis</l>
     <l n="212">Ictibus incipiunt ob gaudia summa ferire,</l>
     <l n="213">In quibus et Furie poterant Bachusque notari.</l>
     <l n="214">Tollunt astra diem, non preterit ira dolorque.</l>
     <l n="215">Ut redit altera lux, certatim menia poscunt</l>
     <l n="216">Pisani cunei, quibus hec sunt iurgia cure.</l>
     <l n="217">Amplaque dupliciter via fit, temptatur, et intus</l>
     <l n="218">Cunctorum parat ire vigor. Cum Phebus agebat</l>
     <l n="219">In sublime suam progressus ab aequore lucem,</l>
     <l n="220">Per factos aditus patulam pedes intrat in urbem,</l>
     <l n="221">Inque resistentem turbam non leniter actus</l>
     <l n="222">Barbaricis cuneis terrorem mortis agebat.</l>
     <l n="223">Ast equiti nimis artus erat pro margine trames.</l>
     <l n="224">Invitant pedites equites intrare, reductis</l>
     <l n="225">
Qui convertuntur contra tentoria frenis,</l>
     <l n="226">Quos vulnus trepidare facit seu funus equorum.</l>
     <l n="227">Tunc equitum cemens extrinseca turba pavorem</l>
     <l n="228">A fractis muris collapso robore cessat.</l>
     <l n="229">Ista Mohabite cernunt, animisque resumptis,</l>
     <l n="230">Per cunctas veniunt equites peditesque plateas.</l>
     <l n="231">Dat tergum Pisana manus, que menia dudum</l>
     <l n="232">Invasisse datur, clipeisque extimplo relictis</l>
     <l n="233">Diffugiunt plures. Remanet Rainerus ibidem,</l>
     <l n="234">Qui Malecomentum cognomento vocitatur.</l>
     <l n="235">Quem socii postquam fugientes deseruere,</l>
     <l n="236">Inter Agarenos nudo mucrone cucurrit.</l>
     <l n="237">Ah quotiens fecere locum fugisse valeret,</l>
     <l n="238">Si fuga tuta foret! gladio stetit ille minaci,</l>
     <l n="239">Et quemcumque super violentia concidit huius,</l>
     <l n="240">Cerbereos rictus et Tartara nigra petivit,</l>
     <l n="241">Vel sine letali dum vixerit ille dolore</l>
     <l n="242">Non erit. Hinc solum iussu petiere Coracis</l>
     <l n="243">Et circumseptum iaculis fixere cohortes.</l>
     <l n="244">Occubuit postquam sibi vulnera mille fuerunt,</l>
     <l n="245">Exanimique viro, post vulnera tanta iacenti,</l>
     <l n="246">Ablatum caput est: petiit pia sidera flatus.</l>
     <l n="247">Ira patres populumque tenet, sociosque peremtos</l>
     <l n="248">Egrotosque simul multa pietate queruntur.</l>
     <l n="249">Agmina nam, postquam latices, non vina, bibebant,</l>
     <l n="250">Conciderant morbis. Mutatio nempe ciborum</l>
     <l n="251">Laxatos ventres in multa pericula traxit,</l>
     <l n="252">Unde manus non parva malis oppressa cadebat.</l>
     <l n="253">Innumeris igitur multi cecidere potentum,</l>
     <l n="254">Qui titulis claris caput in sublime gerebant,</l>
     <l n="255">
Et plures quibus equa stetit cum funere fama.</l>
     <l n="256">Iamque viam tumuli pariter cum rure tegebant,</l>
     <l n="257">Nobiliumque simul positas in litore capsas</l>
     <l n="258">In reliquisque locis aliquis spectare valebat.</l>
     <l n="259">Inter tot lacrimas natorum sive parentum,</l>
     <l n="260">Tot licet ac tantos ferat inclita turba dolores,</l>
     <l n="261">Non tamen a pugna cessat reliquoque labore.</l>
     <l n="262">Decernunt pugnare patres, iterumque resumptis</l>
     <l n="263">Viribus audaces animant in bella catervas.</l>
     <l n="264">Dumque diem Domini celebrarent secula cuncta,</l>
     <l n="265">Bertraminus Mauros petiit per prelia clarus,</l>
     <l n="266">Cuius opes Arelate nitent, et origo parentum</l>
     <l n="267">Nobilibus titulis viget illic clara suorum.</l>
     <l n="268">Hic accinctus erat gladio, fundeque magister</l>
     <l n="269">Hostiles acies lapides iaciendo petivit,</l>
     <l n="270">Atque quod egregios fecisset sepius actus,</l>
     <l n="271">Utpote qui sese cunctis conflictibus ultro</l>
     <l n="272">Obtulerat, cuneos nichilum modicumve timebat</l>
     <l n="273">Adversos. Hostis qui muris stabat in altis,</l>
     <l n="274">Sepe, velut volucer quem grandinis appetit ictus</l>
     <l n="275">Post frondem foliumve caput velociter abdens,</l>
     <l n="276">Proiectos lapides vitabat tegmine quoquo.</l>
     <l n="277">Hinc Balearis in hunc tectus; septemplice tergo</l>
     <l n="278">Intrepidum iuvenem quidam properantius ibat.</l>
     <l n="279">Hic igitur clippeum peditis post se venientis</l>
     <l n="280">Accipiens, hostemque sequens, in menia sevos</l>
     <l n="281">Provocat ad bellum Mauros de margine valli.</l>
     <l n="282">Tunc Parthus, cui promta satis mens, promtior arcus</l>
     <l n="283">Atque sagitta fuit, postquam contenderat arcum</l>
     <l n="284">Transfodit fauces: penetravit missile guttur,</l>
     <l n="285">
Audacem mors atra virum de nobilitate</l>
     <l n="286">Tollit, quem socii deflent, celique coronant.</l>
     <l n="287">Rore pruinoso, Phebo prestante calores,</l>
     <l n="288">Et matutino iam frigore rura carebant,</l>
     <l n="289">Cum turme, dapibus sumptis Bachique liquore,</l>
     <l n="290">In Balee muros promtis non segniter ibant</l>
     <l n="291">Gressibus, atque tube plus quam vicina replerant</l>
     <l n="292">Cantibus, inque suis acies equitum peditumque</l>
     <l n="293">Ordinibus steterant, astis vexilla micabant.</l>
     <l n="294">Signiferi ducunt acies, et clamor euntes</l>
     <l n="295">Concitat, et patulos invadunt agmina muros.</l>
     <l n="296">Concurrunt hostes contra molimine toto,</l>
     <l n="297">Alpheosque petunt et quam robustius instant.</l>
     <l n="298">Saxa ruunt, et tela pluunt, et spicula ritu</l>
     <l n="299">Grandinis instantes populos utrimque petitos</l>
     <l n="300">Cuncutiunt prorsus, sternuntque teruntque premuntque.</l>
     <l n="301">Vimineas crates moles lacerare videntur.</l>
     <l n="302">Vulneribusque ruunt alii, moriuntur utrimque</l>
     <l n="303">Multi, conspicitur sanguis profusus ubique.</l>
     <l n="304">Iam remeare parant fesse per bella caterve,</l>
     <l n="305">Difficilemque nimis nequeunt plus ferre laborem.</l>
     <l n="306">Signifer Alpheus promto per bella vigore</l>
     <l n="307">Discurrit, reficitque suas hortando cohortes.</l>
     <l n="308">Adveniens super hunc magno cum turbine saxum</l>
     <l n="309">Vexillum lanians, astam levumque lacertum</l>
     <l n="310">Comminuit. De mortis eum rapuere periclis</l>
     <l n="311">Quam celeres socii. Cure subiere medentum,</l>
     <l n="312">
Nempe Boni proles Petrus, Gerardus et Ugo</l>
     <l n="313">Ipsum peoniis curarunt protinus erbis.</l>
     <l n="314">Casibus hic variis discrimina Martis aguntur,</l>
     <l n="315">Occumbunt plures, redeunt sine vulnere nulli.</l>
     <l n="316">Qualis ab Ideis populus remeabat Achivus</l>
     <l n="317">Menibus, et quales fuerant per prelia Troes</l>
     <l n="318">Dum bonus incolumes Hector Priamusque manebant,</l>
     <l n="319">Protinus a pugna redeunt; sed barbara turba</l>
     <l n="320">Funeribus variis plures habuisse querelas</l>
     <l n="321">Creditur, et multo plures habuisse dolores.</l>
     <l n="322">Cura patres Latios non parva dolorque premebant,</l>
     <l n="323">Quod bene pugnatum sibi nullos attulit usus.</l>
     <l n="324">Nam perfecta suis nec erat victoria dextris,</l>
     <l n="325">Hostis bella magis quam curam pacis agebat,</l>
     <l n="326">Et comes Ampurie nec non Catalanicus heros</l>
     <l n="327">Ad patrios remeare lares properando petebant.</l>
     <l n="328">Causa recedendi quenam vel qualiter esset,</l>
     <l n="329">Nuntia carta fuit Baleam transmissa Diana.</l>
     <l n="330">Illa Mohabitam molitum prelia regem,</l>
     <l n="331">Et vastata satis narraverat optima terre,</l>
     <l n="332">
A Barchinone muris nichil esse relictum</l>
     <l n="333">Usque Terragonam quod lautum visibus esset,</l>
     <l n="334">Omnibus inque locis Mauros referebat et ignem</l>
     <l n="335">Rura, domos, segetes, fructus pariter populatos.</l>
     <l n="336">Post multum dampni quod gens vesana peregit,</l>
     <l n="337">Et Tramaricem captam dixere liture.</l>
     <l n="338">Fidus erat comiti qui cartam duxerat istam,</l>
     <l n="339">Et tamen hec fuerant aliter quam fama tulisset.</l>
     <l n="340">Nam Barchinonam prefatus venerat hostis,</l>
     <l n="341">Castraque Iudeo sua fecerat ardua colle.</l>
     <l n="342">Urgelli comitem, comitem quoque Sardanieque</l>
     <l n="343">Dicunt, et reliquos regionis ab usque Girunda</l>
     <l n="344">Electos equites, quibus assunt prelia ludus,</l>
     <l n="345">Agmine collecto crudeles Hismahelitas</l>
     <l n="346">Mirando pepulisse modo, Domino faciente,</l>
     <l n="347">Innumeras acies pauci pugnando fugarunt,</l>
     <l n="348">Eque fugam versis multi cecidere, venirent</l>
     <l n="349">Ad supradicti donec deserta Salodi.</l>
     <l n="350">Captos constat equos plures, predamque potentem</l>
     <l n="351">Barchinonensis populus perduxit in urbem.</l>
     <l n="352">Nec Tramaricem captam ceu dixerat ille.</l>
     <l n="353">Damna quidem fuerant, sed commoda plura fuerunt.</l>
     <l n="354">Hanc comitis causam, qua posceret ille recessus,</l>
     <l n="355">Diximus; ad reliquos nos ordo convocat actus.</l>
     <l n="356">At comitem patres miti monuere relatu</l>
     <l n="357">Ut desistat ab his, communia pacta per ipsum</l>
     <l n="358">Intemerata rogant et iuramenta manere.</l>
     <l n="359">Ille, licet causam quam patres dicere veram</l>
     <l n="360">Noverat, a lucris se non subtraxit avaris.</l>
     <l n="361">
Pacta reformantur, Barchinonensia damna</l>
     <l n="362">Ut reparata forent. Dictis statuere supremis</l>
     <l n="363">Condere tecta patres gravidis hyemalibus apta</l>
     <l n="364">Temporibus, retroque iubent castella trahenda.</l>
     <l n="365">Incrementa parant belli. Nova postulat hostis</l>
     <l n="366">Federa. Federibus non audent credere multum</l>
     <l n="367">Qui violenter amant aliquam sibi subdere gentem.</l>
     <l n="368">Incustoditis etiam custodia non est</l>
     <l n="369">Commitenda viris. Iuvenum laudabilis etas</l>
     <l n="370">Sed non omnis adest. Laudandus ob omnia sensus</l>
     <l n="371">Florentum iuvenum, quos vinum, fercula, somnus</l>
     <l n="372">Fallere sepe solent, nec possunt affore queque</l>
     <l n="373">Tuta iuventuti nimium que diligit ista.</l>
     <l n="374">Ergo, soporifero saciati corpora vino</l>
     <l n="375">Pisani iuvenes, testudine nocte quiescunt</l>
     <l n="376">Hii quibus hostis erat Somnus, depulsus ab ipsis</l>
     <l n="377">Noctibus innumeris. Baleares edocet ergo</l>
     <l n="378">Ut Pisana petant nocturno tempore castra,</l>
     <l n="379">Et: " Properate, precor, sunt in testudine ", dixit.</l>
     <l n="380">" Quos retinere queo, teneo vincoque quiete ".</l>
     <l n="381">Talia dicentem Balearis turba sequuta</l>
     <l n="382">Nocte silente fuit, cuius custodia prima</l>
     <l n="383">Transierat. Veniunt milleni castra petentes</l>
     <l n="384">Armati, piceasque ferunt cum sulfure flammas</l>
     <l n="385">Permixtas. Aliquis piceum persentit odorem.</l>
     <l n="386">Ammonet ut vigilent. Sed iam vigilare nequibant,</l>
     <l n="387">Quos Somnus lenis titubanti texerat ala.</l>
     <l n="388">Auscultant quid agant hi de testudine: stertunt.</l>
     <l n="389">
Inmittuntque focum: nichil est nisi somnus in illis.</l>
     <l n="390">Per tabulas flammis diffusis tecta cremantur.</l>
     <l n="391">Persentit strepitus somno decepta iuventus.</l>
     <l n="392">A crepitante cito solvuntur somnia flamma,</l>
     <l n="393">Protinus arma viri capiunt, clamare potenter</l>
     <l n="394">Incipiunt. Una clamorem fecit et hostis.</l>
     <l n="395">Vocibus et summis totum circumtonat agmen,</l>
     <l n="396">Undique concepti moverunt castra tumultus.</l>
     <l n="397">In Balee muros populus circumfluus ibat.</l>
     <l n="398">Postquam cuncta rogus consumpsit, robora flamme</l>
     <l n="399">Perdiderant. Mauri vocitant sua numina, sanctos</l>
     <l n="400">Reginamque poli blasphemant crebro Mariam.</l>
     <l n="401">Ut tenebris lapsis produxit ab equore Phebus</l>
     <l n="402">Luciferos radios, populi fervente querela,</l>
     <l n="403">Colloquii patres promtissima signa dederunt.</l>
     <l n="404">Omnibus ad cetum venit de partibus agmen.</l>
     <l n="405">Incipit Atho queri, sed concio tota querentem</l>
     <l n="406">Attendit, brevibus narrantem singula dictis,</l>
     <l n="407">Ignavos quosdam seu despectos vocitantem</l>
     <l n="408">Et defraudantes sacramentum pietatis.</l>
     <l n="409">Hec reliqui patres una populus comitesque,</l>
     <l n="410">Hec viribus crebris, non bisve semelve petebant.</l>
     <l n="411">Continuo castella trahunt retro bina, simulque</l>
     <l n="412">Altera bina parant velociter edificare,</l>
     <l n="413">Et mox ligna rates scripserunt cuncta daturas.</l>
     <l n="414">Nec mora: ligna boves et mulus equusque tulerunt.</l>
     <l n="415">Mulus, equus vel homo de regis attulit ortis</l>
     <l n="416">Innumerum vimen, vites, malosque nucesque</l>
     <l n="417">Et, glauce salices, si que poteratis in ullo</l>
     <l n="418">Rure recognosci, vos horum vincla fuistis.</l>
    </lg>
   </lg>
  </body>
 </text>
</TEI>