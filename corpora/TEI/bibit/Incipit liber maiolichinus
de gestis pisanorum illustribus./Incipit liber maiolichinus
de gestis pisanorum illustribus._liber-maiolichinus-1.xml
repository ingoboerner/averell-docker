<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Liber Maiolichinus - 1</title>
    <author>Incipit liber maiolichinus
de gestis pisanorum illustribus.</author>
   </titleStmt>
   <extent>
    <measure unit="stanza">1</measure>
    <measure unit="line">448</measure>
   </extent>
   <publicationStmt>
    <publisher>UNED University</publisher>
    <idno>Incipit liber maiolichinus
de gestis pisanorum illustribus._liber-maiolichinus-1</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Liber Maiolichinus - 1</title>
     <author>Incipit liber maiolichinus
de gestis pisanorum illustribus.</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Liber Maiolichinus - 1</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Pisani populi vires et bellica facta</l>
     <l n="2">Scripsimus ac duros terre pelagique labores,</l>
     <l n="3">Maurorum stragem, spoliata subactaque regna.</l>
     <l n="4">Ceptis ergo meis digneris, Christe, favere.</l>
     <l n="5">Rumor ab Hesperia Latias delatus in urbes</l>
     <l n="6">Romanos Siculosque tenet, gentisque Latine</l>
     <l n="7">Litora nulla vacant fremitu: terroribus huius</l>
     <l n="8">Grecorum populi quatiuntur ab usque Chorintho,</l>
     <l n="9">Et timor illatus, quos late corripit omnes,</l>
     <l n="10">A pelagi studio longe facit esse remotos.</l>
     <l n="11">Namque dum contra proprias Maiorica vires</l>
     <l n="12">Exerit Italiam, navali fisa paratu,</l>
     <l n="13">Sicaniamque petit et Achaica litora circum</l>
     <l n="14">Navigat, inque Dei servos vesana potenter</l>
     <l n="15">Sevit, cum templis divinas polluit aras,</l>
     <l n="16">Diripit, incendit villas castellaque multa,</l>
     <l n="17">Captivosque trahit, quos non interficit, omnes,</l>
     <l n="18">Et monet, ut nichilum, Christum legemque negare,</l>
     <l n="19">Et precepta sui complecti vana Rasulle.</l>
     <l n="20">Hinc sibi credentes amat, amplexatur, honorat,</l>
     <l n="21">Contra dicentes tormentis applicat atris.</l>
     <l n="22">Venduntur quidam sub conditione nefanda,</l>
     <l n="23">Hos ferrum maniceque domant sub carcere tetro,</l>
     <l n="24">Hos cruciant inamata fames nimiique labores.</l>
     <l n="25">Et, ceu testantur qui vera referre putantur,</l>
     <l n="26">Milia captorum plus quam ter dena fuerunt,</l>
     <l n="27">Quos pariter Baleri vinxit tenuitque tirampnus,</l>
     <l n="28">Preter ad ignotas quos per comercia gentes</l>
     <l n="29">Transtulit, aut atrox obitus de carne resolvit.</l>
     <l n="30">Fama mali tanti per plures cognita terras</l>
     <l n="31">Commovet extimplo sitientes prelia Pisas.</l>
     <l n="32">Concitat ira senes, qui Punica vincere regna,</l>
     <l n="33">Subdere quique suo gentes potuere tributo.</l>
     <l n="34">Hi, memorant dum facta Bone, dum bella Panormi</l>
     <l n="35">Victaque per varios quam plurima prelia casus,</l>
     <l n="36">Accendunt animos iuvenum, quibus orrida facta</l>
     <l n="37">Et labor et sudor et duri gloria Martis</l>
     <l n="38">Divitiis et delitiis potiora fuerunt.</l>
     <l n="39">Petre Dei presul, meritis venerande beatis,</l>
     <l n="40">Iam populis memor esto tuis celestia signa</l>
     <l n="41">Tradere, que valeant gentilia monstra timere.</l>
     <l n="42">Namque die Domini, quo Christus Tartara cuncta</l>
     <l n="43">Vicit, et humanas animas de morte resurgens</l>
     <l n="44">Tartarei dominus traxit de fauce profundi,</l>
     <l n="45">Hortaris populos celestis signa salutis</l>
     <l n="46">Sumere; quique daret, qui sumeret ipse fuisti</l>
     <l n="47">Primus; te reliqui voto fervente sequuntur,</l>
     <l n="48">Suscipiuntque Dei multorum milia signum.</l>
     <l n="49">Inde duodenos de culmine nobilitatis</l>
     <l n="50">Constituere viros, quibus est permissa potestas</l>
     <l n="51">Consulis atque ducis, regerent ut gnaviter omnes,</l>
     <l n="52">Purus et istorum disponens singula sensus</l>
     <l n="53">Congrua militie, ratibus quoque conficiendis</l>
     <l n="54">Queque iuvare queant homines classemque pararent.</l>
     <l n="55">Et ne pretereant horum te nomina, lector,</l>
     <l n="56">Que dictando canam, lineas scrutare sequentes.</l>
     <l n="57">Ex his Gerardus Gerardi filius, auctus</l>
     <l n="58">Sensibus, orator laudabilis atque facetus;</l>
     <l n="59">Natus et Ugonis, patrui de nomine dictus</l>
     <l n="60">Gerardus, patrui claro iam dignus honore;</l>
     <l n="61">Sicherioque satus, titulis decoratus eisdem,</l>
     <l n="62">Petrus et Atho simul numero dictantur in isto.</l>
     <l n="63">His Ildebrandum Rolando iunge creatum,</l>
     <l n="64">Viribus et factis et nobilitate micantem,</l>
     <l n="65">Hinc Erithone satum, genitoris nomen habentem,</l>
     <l n="66">Nec non Henricum, genus a Vinitihone trahentem,</l>
     <l n="67">Lotarumque simul iuvenemque sciumque Dodonem.</l>
     <l n="68">Hos decorant Stephano genitus Rodulfus et una</l>
     <l n="69">Filius Uberti Lambertus clarus in urbe,</l>
     <l n="70">Atque Robertinus Francardi splendida proles.</l>
     <l n="71">Horum consilio clari cum presule digno</l>
     <l n="72">Legati Romam vadunt, quos papa colendus</l>
     <l n="73">Nomine Paschalis multo suscepit honore,</l>
     <l n="74">Pontifici tribuendo crucem, romanaque signa</l>
     <l n="75">Militie ducibus, que presens Atho recepit.</l>
     <l n="76">Qui, postquam monuit pietatis dogma catervam</l>
     <l n="77">Et quantum Scriptura pati pro fratribus optet,</l>
     <l n="78">Hortatus cunctos sanctis insistere ceptis,</l>
     <l n="79">Pro tanto facto peccamina cuncta relaxat,</l>
     <l n="80">Hancque potestatem Pisano tribuit altam</l>
     <l n="81">Pontifici. Redit hic propriam properanter ad urbem.</l>
     <l n="82">Protinus a populo digna statione receptus</l>
     <l n="83">Astantes turbas monitis papalibus implet.</l>
     <l n="84">Et ceu durescit calido moderamine ferrum</l>
     <l n="85">Mulciberis coctam dum temperat unda bipennem,</l>
     <l n="86">Pontificis pariter Pisani voce sacrata</l>
     <l n="87">Fervent Alphee fortes ad bella phalanges.</l>
     <l n="88">Inde brevi valde numero labente dierum</l>
     <l n="89">Tertia vox Ianuam, placidos moderata rogatus,</l>
     <l n="90">Presulis invitat. Spondet solatia pugne;</l>
     <l n="91">Sed longas nimiasque moras, annalia donec</l>
     <l n="92">Tempora pretereant, fraudis sub tegmine poscit.</l>
     <l n="93">Pisani didicere patres fraudemque dolumque.</l>
     <l n="94">Ut tandem patuere doli, retinacula solvens</l>
     <l n="95">Navita Pisanam sua vela retorxit ad urbem.</l>
     <l n="96">Tunc demum Pise tanto sonuere dolatu,</l>
     <l n="97">Ut nec magna quidem sentire tonitrua posses.</l>
     <l n="98">Quicquid tunc habuit nemorosi Corsica ligni</l>
     <l n="99">Aut picis innumeros ratium defertur ad usus,</l>
     <l n="100">Lunensesque suo privantur robore silve.</l>
     <l n="101">Arboribus cesis remanet Curvaria rara;</l>
     <l n="102">Antennas que vela ferant, quod gestet easdem</l>
     <l n="103">Arboreum robur, celse tribuere Mucelle.</l>
     <l n="104">Ceditur omne nemus, cesum descendit ad undas.</l>
     <l n="105">Hoc varie fiunt diviso robore naves:</l>
     <l n="106">Gatti, drumones, garabi, celeresque galee,</l>
     <l n="107">Barce, currabii, lintres, grandesque sagene</l>
     <l n="108">Et plures alie variantes nomina naves.</l>
     <l n="109">His ponuntur equi, sunt quedam victibus apte,</l>
     <l n="110">Ingentes alie possunt portare catervas,</l>
     <l n="111">Servitiis norunt possuntque subesse minores.</l>
     <l n="112">He numquam metuunt vicinas tangere terras,</l>
     <l n="113">Adducunt latices, homines ad litora vectant;</l>
     <l n="114">Iura galearum iuvenum sunt apta lacertis.</l>
     <l n="115">Harum quamque solent centum propellere remi,</l>
     <l n="116">Ordine que bino plana nituntur in unda,</l>
     <l n="117">Et freta scindentes fugiunt sic atque sequuntur</l>
     <l n="118">Ut celeres capreas et aves superare volantes</l>
     <l n="119">Veloci valeant undosa per equora cursu.</l>
     <l n="120">Ligni materies non solum congrua classi;</l>
     <l n="121">Hinc etenim turres, pontes scaleque geruntur,</l>
     <l n="122">Cum quibus excelsos invadant agmina muros;</l>
     <l n="123">Hinc quoque que magnas mittant in menia moles,</l>
     <l n="124">Exagitent rumpantque domos, tormenta parantur;</l>
     <l n="125">Hinc balista minax, aries, testudo petuntur,</l>
     <l n="126">Sicque per innumeros lignum distenditur usus.</l>
     <l n="127">Nec cessant fabri; ferrum consumitur omne;</l>
     <l n="128">Quod, quia diversis rebus facit officiisque,</l>
     <l n="129">Mille per artifices vario distinguitur actu.</l>
     <l n="130">Nec vacat officium; depingunt arma colores,</l>
     <l n="131">Resplendent galee, clipei selleque micantes,</l>
     <l n="132">Impositumque super cum gemmis prenitet aurum.</l>
     <l n="133">Interea veniunt quidam de gente remota,</l>
     <l n="134">Romaque cum Luca mittunt solatia pugne.</l>
     <l n="135">Auxilium bello Ianuensis sola negavit</l>
     <l n="136">Patria, quamque potest Pisanos impedit actus.</l>
     <l n="137">Denique perfecte naves mittuntur in undas:</l>
     <l n="138">Accepit has Sarnus, greco vocitatus ab amne</l>
     <l n="139">Alpheus, cui Pisa vetus, nunc lapsa, cohesit,</l>
     <l n="140">Ex qua Pisanus, qui Pisas condidit istas,</l>
     <l n="141">Italie fluvio nomen donavit et urbi.</l>
     <l n="142">Hinc propria puppes queque statione ligantur,</l>
     <l n="143">Implenturque cibis, equis armisque virisque,</l>
     <l n="144">Et dantur ratibus certissima signa quibusque,</l>
     <l n="145">At vexiliferi per turmas atque cohortes.</l>
     <l n="146">Istorum virtus, populis bene nota Latinis,</l>
     <l n="147">Credidit ad bellum facili conducere cursu</l>
     <l n="148">Agmina. Decipiunt mortalia pectora cure;</l>
     <l n="149">Consiliis hominum quoniam fortuna repugnat,</l>
     <l n="150">Atque malis factis alicuius ponere finem</l>
     <l n="151">Ante suum tempus non vult divina voluntas.</l>
     <l n="152">Temporibus sata queque virent et temporis albent</l>
     <l n="153">Articulo, cunctis data sunt sua tempora rebus.</l>
     <l n="154">Temporis ordo monet, nature postulat usus,</l>
     <l n="155">Ne, nisi maturi, rapiantur ab arbore fructus.</l>
     <l n="156">Sed Domino, qui cuncta potest, sunt subdita queque,</l>
     <l n="157">Et quodcumque bonum nutu distinguitur eius,</l>
     <l n="158">Cuius amore suos cognatos atque parentes,</l>
     <l n="159">Divitias, patriam Pisani deseruere.</l>
     <l n="160">Iamque dies aderat sancti celeberrima Sixti,</l>
     <l n="161">In qua Pisani de Penis marte subactis</l>
     <l n="162">Annales recolunt votiva laude triumphos,</l>
     <l n="163">Quando per Alphei fluctus populosa natabat</l>
     <l n="164">Classis, et ad fauces limosi fluminis artas</l>
     <l n="165">Convenere rates. Sed cum transire nequirent</l>
     <l n="166">Temptantes aditus albentis more fluenti,</l>
     <l n="167">Exonerare suas escis armisque carinas</l>
     <l n="168">Ceperunt. Post hec spatiosa per equora naute</l>
     <l n="169">Direxere viam, terris post terga relictis.</l>
     <l n="170">Cernentes placidam fixis obtutibus urbem</l>
     <l n="171">Divine cure sua menia, rura, penates,</l>
     <l n="172">Uxores, patriam, natorum pignora mandant.</l>
     <l n="173">Dumque rates abeunt, plorant in litore matres,</l>
     <l n="174">Plorantum lacrimis bibule satiantur arene,</l>
     <l n="175">Pectus ad usque parens vitreas descendit in undas,</l>
     <l n="176">Et verbis placidis benedicit in equore natum.</l>
     <l n="177">Hec pro patre rogat, pro fratribus atque maritis</l>
     <l n="178">Inmensos alie fundunt in litore questus.</l>
     <l n="179">Non aliter Graios flevisse feruntur Achive,</l>
     <l n="180">Pergama quando rates Danae violente petebant.</l>
     <l n="181">Et non desistunt precibus miscere querelas,</l>
     <l n="182">Eolia ventus donec progressus ab aula</l>
     <l n="183">Visibus arreptos spatiosa per equora vexit.</l>
     <l n="184">Stagnea planities a leva parte relicta</l>
     <l n="185">Atque Liburnus erant, dextra Gorgona remansit.</l>
     <l n="186">Monteque cum Nigro Vada seu Populonica tellus</l>
     <l n="187">Effugiunt visus, dum ventus in equore perflat.</l>
     <l n="188">Corsica sub velis fuerat, Capraria tergo.</l>
     <l n="189">Fertilis Ilba iacent Planosaque parte sinistra;</l>
     <l n="190">Dumque favent venti, Tauro post terga relicta,</l>
     <l n="191">Adveniunt Longona rates, linquntque lebetes,</l>
     <l n="192">Et retinent portum dictum de nomine sancte</l>
     <l n="193">Quam Reparata vocant. Muros templumque vetustum</l>
     <l n="194">Erecti lapides scopulosaque litora monstrant.</l>
     <l n="195">Hosque sinus exire parant, pariterque resumunt</l>
     <l n="196">Turrenses aditus, ubi Constantinus habebat</l>
     <l n="197">Sedes, rex clarus, multum celebratus ab omni</l>
     <l n="198">Sardorum populo. Bis sex geminisque diebus,</l>
     <l n="199">Operiendo suos, ibi gens Pisana moratur,</l>
     <l n="200">Inde sinum repetunt, quem vulgo ferunt Caput Album</l>
     <l n="201">Scilicet ob nullum trepidantia litora ventum.</l>
     <l n="202">Istic Durbinius Pisanis associatur,</l>
     <l n="203">Qui quondam regnum censebat Calaritanum,</l>
     <l n="204">Et Constantino Saltarus iudice natus;</l>
     <l n="205">Prevalet hic iaculo, preclaris sensibus ille.</l>
     <l n="206">More pari Danaos Ecateia suscipit Aulis</l>
     <l n="207">Cum fuerat Frigios Menelaus iturus in hostes.</l>
     <l n="208">Civibus hic presul multum de pace locutus,</l>
     <l n="209">Plurima per paucos incassum semina fudit;</l>
     <l n="210">Sed tamen e multis fructum percepit eorum.</l>
     <l n="211">Tunc Passarino committunt Alpherioque</l>
     <l n="212">Ducatum pelagi patres communiter omnes,</l>
     <l n="213">Hosque sequi naute sed et observare iubentur.</l>
     <l n="214">Iussa patrum contempta iacent, convertitur ordo;</l>
     <l n="215">Quisquis enim potuit celeri transcurrere ligno</l>
     <l n="216">Ostendit sociis velis et remige puppes.</l>
     <l n="217">Iam, geminis lapsis gemina cum nocte diebus,</l>
     <l n="218">Tertia lux ierat, nox et iam ceperat esse,</l>
     <l n="219">Tertia septembris vicinior ulla kalendis</l>
     <l n="220">Non fuerat, nisi postera que sibi forte secunda</l>
     <l n="221">Expectabatur, nec ea tenebrosior ulla.</l>
     <l n="222">Circumquaque tonat, sed undique crebra coruscant</l>
     <l n="223">Fulgora. Turbari nautas reliquosque videres,</l>
     <l n="224">Qui nondum rabidi bene norant equoris usum.</l>
     <l n="225">Sidera nulla patent oculis, solosque micantes</l>
     <l n="226">Naute cernebant accensos puppibus ignes.</l>
     <l n="227">Non Laerte satus foret in terroribus istis</l>
     <l n="228">Intrepidus, Circes quamvis superaverit artes,</l>
     <l n="229">Si fortuna ducem fluctus duxisset in istos.</l>
     <l n="230">Arbitrium cuiusque fuit mirabile tempus</l>
     <l n="231">In tempestatis transcurrere seva pericla.</l>
     <l n="232">Sed Dominus, solitus propriis succurrere servis,</l>
     <l n="233">Iustitie semper qui salvat et auget amantes,</l>
     <l n="234">Firmavit Boree placidos super equora flatus,</l>
     <l n="235">Qui tota leni portarunt equore nocte</l>
     <l n="236">Naves. Mox, pulsis tenebris, subiere micantes</l>
     <l n="237">Stelle; nox abiit; preclari forma diei</l>
     <l n="238">Subsequitur; celeri classis levitate cucurrit.</l>
     <l n="239">Hac crescente die ceperunt cernere terras</l>
     <l n="240">Hispanas, sed eas Baleares esse putabant,</l>
     <l n="241">Blandensi donec comittitur anchora ripe.</l>
     <l n="242">Has postquam retinent Latio de litore vecti,</l>
     <l n="243">Astis suspendunt pugnam minitantia signa,</l>
     <l n="244">Atque tegunt fortes clippeis radiantibus artus,</l>
     <l n="245">Et stringunt rigidos totis conatibus enses.</l>
     <l n="246">Litora tota sonant ex rauca voce tubarum.</l>
     <l n="247">Indigenas, quoscumque vident, capiuntque fugantque,</l>
     <l n="248">Atque sequuntur, eos Baleares esse putantes.</l>
     <l n="249">Hii se Christicolas Catalanensesque fatentur.</l>
     <l n="250">Turbatos volvunt Pisani pectore sensus,</l>
     <l n="251">Et, positis armis, resident in litore tristes.</l>
     <l n="252">Barchinonensis postquam cognoscitur ora,</l>
     <l n="253">Mutant consilium, diversa pericla timentes,</l>
     <l n="254">Quod nec habetur ibi vento tutamen ab omni,</l>
     <l n="255">Transieratque simul vallata caloribus estas.</l>
     <l n="256">Tunc ex consulibus Rolandi filius unus,</l>
     <l n="257">Cui genus et sensus clarum quoque curia nomen</l>
     <l n="258">Et civilis amor cum divitiis tribuerunt,</l>
     <l n="259">Mittitur ad comitem cui Barchinon atque Girunda</l>
     <l n="260">Subduntur, multasque regit pro viribus urbes,</l>
     <l n="261">Cui nomen Raimundus erat, qui laudis equestris</l>
     <l n="262">Fructus innumeros clarosque paraverat actus,</l>
     <l n="263">Hispanos cuius terror commoverat hostes.</l>
     <l n="264">Rolando genitus, postquam pervenit ad ipsum</l>
     <l n="265">Atque salutavit: " Comitum clarissime ", dixit,</l>
     <l n="266">" Pisanus populus Christi virtutibus auctus</l>
     <l n="267">" Ecce, favente Deo, partes devenit in istas,</l>
     <l n="268">" Alterius verbis quod iam tibi forte relatum est.</l>
     <l n="269">" Quod si causa monet, scu ditia castra videre</l>
     <l n="270">" Te iuvat, acceleres Pisanam visere classem.</l>
     <l n="271">" Te sociare sibi belli sociumque ducemque</l>
     <l n="272">" Agmina nostra volunt; ferus et te provocat hostis;</l>
     <l n="273">" Nam quem non moveat Balearis seva tirampni</l>
     <l n="274">" Fama, repercussi que fines concutit orbis,</l>
     <l n="275">" Et Latii populos cunctosque perurguet Achivos? "</l>
     <l n="276">Necdum finierat consul, cum plura paranti</l>
     <l n="277">Ille refert grates: " Faciat quoque prospera ", dixit,</l>
     <l n="278">" Omnia vestra Deus, vobis et in omnibus adsit,</l>
     <l n="279">" Inque manus vestras communes prebeat hostes</l>
     <l n="280">" Orbis, et in sancte sortis nos congreget usus,</l>
     <l n="281">" Ut faciamus ei que sunt gratissima semper;</l>
     <l n="282">" Nam contra nullos ego iustius arma movebo.</l>
     <l n="283">" Hii Christi servos multis cruciatibus arcent,</l>
     <l n="284">" Atque meum litus faciunt cultore vacare;</l>
     <l n="285">" Nam quos Blandensi positos in litore muros</l>
     <l n="286">" Templa videtis erant miris radiantia signis,</l>
     <l n="287">" Quorum summa tegunt edere, vel frondea vitis</l>
     <l n="288">" Occulit aut ficus, seu quelibet occupat arbor.</l>
     <l n="289">" Pluribus in templis monachi cecidere per ipsos</l>
     <l n="290">" Atque sacerdotes, iugulis maculantibus aras;</l>
     <l n="291">" At reliquos etate viros aut arte micantes</l>
     <l n="292">" Constituere suis duris servire catenis.</l>
     <l n="293">" Vincla, labor, dolor atque fames hos sepe necarunt,</l>
     <l n="294">" Aut ius Machamatis quos ponere triste coegit</l>
     <l n="295">" In cervice iugum. QQQQQoouem non dolor excitat iste?</l>
     <l n="296">" Quod si forte Deus vobis concesserit ut vos</l>
     <l n="297">" Tanto possitis finem prebere labori,</l>
     <l n="298">" Pisanis dominis solatia queque paramus,</l>
     <l n="299">" Viribus et nostris sequemur comitantibus illos ".</l>
     <l n="300">
Nuntia dictorum mox carta futura notatur,</l>
     <l n="301">Qua se Pisanis verum promittit amicum,</l>
     <l n="302">Atque Pirenee concedit singula terre.</l>
     <l n="303">Tunc Ildibrandum donat multumque precatur</l>
     <l n="304">Ut se Pisanis socio coniungat amore.</l>
     <l n="305">Altera lux postquam cives conduxit in unum,</l>
     <l n="306">Talibus alloquitur Pisanos vocibus Atho,</l>
     <l n="307">Quem grate populus celebrabat munere lingue:</l>
     <l n="308">" Quod Domini nutu disponitur, a ratione</l>
     <l n="309">" Funditus humana cognoscitur esse remotum.</l>
     <l n="310">" Vidimus ingentes fluctus tonitrusque coruscos;</l>
     <l n="311">" Credidimus subitos minitari fulgora ventos.</l>
     <l n="312">" Mox Domini pietas pacatas reddidit undas</l>
     <l n="313">" Equoreas nobis; vis est ea nempe Tonantis,</l>
     <l n="314">" Nam pro velle suo mundanos destinat actus,</l>
     <l n="315">" Arbitrioque pio causa dominatur in omni.</l>
     <l n="316">" Hanc pedibus nostris tribuit contingere ripam,</l>
     <l n="317">" Ut socias relevet divina remissio turbas.</l>
     <l n="318">" Ergo, viri docti, dum litore stamus in isto,</l>
     <l n="319">" Divinos augere decet cuneos, felicia dici</l>
     <l n="320">" Ut vero valeant, non casso nomine, castra.</l>
     <l n="321">" Barchinonensis comitis solatia vobis,</l>
     <l n="322">" Auxiliante Deo, possunt non parva parari.</l>
     <l n="323">" Vos portare suos equites rogat ille ducentos,</l>
     <l n="324">" Centum se propriis spondet gestare carinis;</l>
     <l n="325">" Misit et hanc cartam ". Cartam porrexit et addit:</l>
     <l n="326">" Istuc nos Dominus duxit, non nostra voluntas;</l>
     <l n="327">" Qui famulatur ei bene speret et indubitate,</l>
     <l n="328">" Quod vera numquam fraudabitur utilitate.</l>
     <l n="329">" Presul abest, portumque tenet qui distat ab isto</l>
     <l n="330">" Per passus sex mille, reor; mittamus ad ipsum,</l>
     <l n="331">
" Et si dicta placent, tunc perveniamus ad actus ".</l>
     <l n="332">Hisque peroratis, placuerunt dicta quibusque.</l>
     <l n="333">Carta legi comitis petitur, fractoque sigillo</l>
     <l n="334">Inspexit Lodoicus eam legitque decenter.</l>
     <l n="335">Lecta placet cunctis, comiti dant agmina laudes.</l>
     <l n="336">Sancti Felicis portum gens illa vocabat,</l>
     <l n="337">In quo presul erat. Properans legatus ad ipsum</l>
     <l n="338">Vadit; sed presul recipit firmatque loquelas.</l>
     <l n="339">Dimittunt blandas post hec cum turbine naves,</l>
     <l n="340">Atque petunt portum sanctus quem presul habebat,</l>
     <l n="341">Cuius ad ingressum ventus pugnabat iniquus.</l>
     <l n="342">Ut portum tenuere rates, et cetus haberi</l>
     <l n="343">Cepit, et erboso steterat iam contio prato,</l>
     <l n="344">Optimus antistes, sancte pietatis amator,</l>
     <l n="345">Talibus Alpheos monuit orando loquelis:</l>
     <l n="346">" Sanguine vos proprio quos Christus ab hoste redemit,</l>
     <l n="347">" Ut veras spinas veteres fugitote ruinas.</l>
     <l n="348">" En sunt tres lapsus, quibus estat Adam superatus;</l>
     <l n="349">" Namque Deum perdit male qui cupit atque superbit,</l>
     <l n="350">" Et male letatur cui gloria vana paratur.</l>
     <l n="351">" Nascitur hinc odium, discordia, livor et ira.</l>
     <l n="352">" Ista movere queunt hominum precordia dira.</l>
     <l n="353">" Non valet esse bonus viciis qui subiacet istis.</l>
     <l n="354">" Vincere nemo potest, quisquis superatur ab ipsis;</l>
     <l n="355">" Pectora nam lacerant, sensusque trahunt velut hostes,</l>
     <l n="356">" Dirripiunt, capiunt; ipsis vos claudite postes.</l>
     <l n="357">" Non Domini genitum pro se tormenta tulisse,</l>
     <l n="358">" Ast homines propter, debent homines meminisse.</l>
     <l n="359">" Hic minuit nostros languores, atque reatus</l>
     <l n="360">" Tollit, et hic penas cunctosque fugat cruciatus.</l>
     <l n="361">" Pace Deum debent et mentis simplicitate</l>
     <l n="362">
" Querere, non odiis, homines, aut asperitate.</l>
     <l n="363">" Qui pacem portant celo possunt habitare.</l>
     <l n="364">" Debetis fratres cum voto cordis amare.</l>
     <l n="365">" Si nec amatis eos, quos vos modo forte videtis,</l>
     <l n="366">" De nondum visis michi numquam spem facietis.</l>
     <l n="367">" Horum quisquis enim presentes tempnit amores</l>
     <l n="368">" Qualiter illorum poterit relevare dolores?</l>
     <l n="369">" Pacis amatoris non est possessio parva,</l>
     <l n="370">" Sidera namque tenet pontumque beatus et arva.</l>
     <l n="371">" Postquam de Saulo Dominus sibi fecit amicum,</l>
     <l n="372">" Sit nemo nostrum fratrem ducens inimicum.</l>
     <l n="373">" Vera sit in nobis et non concordia falsa,</l>
     <l n="374">" Si tuti vultis transire per equora salsa.</l>
     <l n="375">" Trina Dei virtus nostros ut terreat hostes</l>
     <l n="376">" Pax sua possideat nostros cum limite postes ".</l>
     <l n="377">Interea vulgus pelagi terrore solutum</l>
     <l n="378">Murmurat, et patrias exoptat turpiter horas,</l>
     <l n="379">Inque duces stultas temptans agitare querelas,</l>
     <l n="380">Hostibus ommissis, pariter remeare minatur.</l>
     <l n="381">His permotus ait Lucensis talia Fralmus:</l>
     <l n="382">" Laudet quisque Deum cui sunt cum prosperitate</l>
     <l n="383">" Omnia, letetur cui congrua queque parantur.</l>
     <l n="384">" Congrua namque reor socios et moltiplicare</l>
     <l n="385">" Subsidioque viros proprii reperire laboris.</l>
     <l n="386">" Qui socios augere potest bene percutit hostes,</l>
     <l n="387">" Quos satis egregios nobis divina paravit</l>
     <l n="388">" Gratia, nec nostrum teneat turbatio quemquam,</l>
     <l n="389">" Cum bello quisquam nec adhuc superaverit hostem,</l>
     <l n="390">" Ex quo cepimus hoc, neque sit superatus ab hoste.</l>
     <l n="391">" Ut quid tanta tenet vestras turbatio mentes?</l>
     <l n="392">" Penitet ignavos cepti fortassis honoris?</l>
     <l n="393">" Cur vox istorum preclaras polluit auras?</l>
     <l n="394">" Hosque piget venisse quidem, qui rura solebant</l>
     <l n="395">" Vertere, qui curvis incumbere semper aratris,</l>
     <l n="396">
" Cunctaque consumunt vertendo tempora glebas.</l>
     <l n="397">" Et modo, cum nequeant sua semina tradere sulcis</l>
     <l n="398">" Aut conculcato pedibus procumbere musto,</l>
     <l n="399">" Nocte dieque moras istas casusque queruntur,</l>
     <l n="400">" Inque domos migrare suas fortasse minantur.</l>
     <l n="401">" Vile genus hominum, quorum miserabilis etas</l>
     <l n="402">" Presenti populo nullam gerit utilitatem.</l>
     <l n="403">" Semper agant semperque gemant, semperque susurrent,</l>
     <l n="404">" Quos mores retinere suos infamia non est.</l>
     <l n="405">" Nos bonitas clarumque decus seiungat ab illis</l>
     <l n="406">" Et maneat nostro concordia semper in actu,</l>
     <l n="407">" Sitque carens odio qui vult servire Tonanti.</l>
     <l n="408">" Si decies prohibetur iter, decies repetatur,</l>
     <l n="409">" Et via temptetur crebro dum perficiatur.</l>
     <l n="410">" Ut tenuit semper, teneat reverentia nostras</l>
     <l n="411">" Curas, quod gerimus quia totus conspicit orbis.</l>
     <l n="412">" Si cito non aderit quod gestit nostra voluntas,</l>
     <l n="413">" Tactus ob hanc causam maneat formidine nemo.</l>
     <l n="414">" Quod prohibet mensis, reddunt tibi namque kalende,</l>
     <l n="415">" Cum Deus oratur, quod ab ipso forte vetatur</l>
     <l n="416">" Tempore non modico, cito prestat luce sub una ".</l>
     <l n="417">His populus dictis avidas ut prebuit aures,</l>
     <l n="418">Gaudia succedunt; turbatio, cura recedunt.</l>
     <l n="419">Moxque, sequente die Domini, Raimundus ibidem</l>
     <l n="420">Berengarius adveniens paucique suorum</l>
     <l n="421">Iungit amicitiam. Pisani federe gaudent,</l>
     <l n="422">Et socium factum prestanti munere donant.</l>
     <l n="423">Dumque moras faciunt, morbosa peste fluente,</l>
     <l n="424">Multi de populo fatis superantur iniquis.</l>
     <l n="425">Hicque Caim moriens mestos cum presule cives</l>
     <l n="426">
Dimisit, patrias non totus iturus ad oras.</l>
     <l n="427">Dumque premunt lacrimas, Pesulani montis alumpnus</l>
     <l n="428">Cum sociis centum Vilielmus castra subintrat,</l>
     <l n="429">Armigeris ratibus vectis turbaque pedestri,</l>
     <l n="430">Quos quasi viginti duxere per equora naves.</l>
     <l n="431">Ast Aimelricus generosa stirpe creatus,</l>
     <l n="432">Quem Nerbona colit dominum patremque ducemque,</l>
     <l n="433">Viginti vitreas fertur duxisse per undas</l>
     <l n="434">Naves, et celeri venisse per equora cursu.</l>
     <l n="435">Hos quoque Raimundus, cui Balcius extat origo,</l>
     <l n="436">Cui solitos Arelas impendere certat honores,</l>
     <l n="437">Atque secus Rhodanum castris reperitur et arvis</l>
     <l n="438">Dives, consequitur, laudato milite plenas</l>
     <l n="439">Ducens septenas undosa per equora puppes;</l>
     <l n="440">Raimundus sacrista potens, et strenuus actu,</l>
     <l n="441">Militie titulis et qui fulgent Arelate</l>
     <l n="442">Cum propriis totidem vitreas venere per undas.</l>
     <l n="443">Tales Rusilium proceres lateque Biterre</l>
     <l n="444">Et cum Nemausis Provincia tota sequuntur.</l>
     <l n="445">Quanta per Ausonias transibant agmina terras</l>
     <l n="446">Cum Romam venturus crat terrendo senatum</l>
     <l n="447">Cesar, cum domitos Gallos iura ferre coegit,</l>
     <l n="448">Tanta Girundenses venisse feruntur in agros.</l>
    </lg>
   </lg>
  </body>
 </text>
</TEI>