<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Liber Maiolichinus - 8</title>
    <author>Incipit liber maiolichinus
de gestis pisanorum illustribus.</author>
   </titleStmt>
   <extent>
    <measure unit="stanza">1</measure>
    <measure unit="line">487</measure>
   </extent>
   <publicationStmt>
    <publisher>UNED University</publisher>
    <idno>Incipit liber maiolichinus
de gestis pisanorum illustribus._liber-maiolichinus-8</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Liber Maiolichinus - 8</title>
     <author>Incipit liber maiolichinus
de gestis pisanorum illustribus.</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Liber Maiolichinus - 8</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">In solio regni Burab√© post ista levatus</l>
     <l n="2">Non permansuros citius conscendit honores,</l>
     <l n="3">Usus enim regni fuit haud sibi tempore longo.</l>
     <l n="4">
Cui Pisanorum captivos turba requirens</l>
     <l n="5">A duce crudeli non congrua verba recepit.</l>
     <l n="6">Iam Natalis erat, quo Christus Virgine natus</l>
     <l n="7">Obscurum mundum divina luce replevit.</l>
     <l n="8">Dumque pii festi summi celebrantur honores,</l>
     <l n="9">Luxque pio populo postquam bis quarta refulsit,</l>
     <l n="10">Maimonem sociosque datos novus ire Dianam</l>
     <l n="11">Rex iussit. Fluctus intravit prora marinos.</l>
     <l n="12">Pisani videre ratem citius properantem.</l>
     <l n="13">Tunc festinanter puppes intrare parantes</l>
     <l n="14">Sumptibus auxerunt prebentes singula patres.</l>
     <l n="15">Et dum forte viris alimenta darentur et arma,</l>
     <l n="16">Maimo peregit iter. Sed qua trahit impetus illum</l>
     <l n="17">Non servando vias illuc sua vela relaxat.</l>
     <l n="18">Spes erat hunc cito posse capi, si signa viderent</l>
     <l n="19">Qualiacumque ratis; sed ventus carbasa perflans</l>
     <l n="20">Luminibus puppem citius subtraxit eorum.</l>
     <l n="21">Maimo viam, facit Latii rediere, volentes</l>
     <l n="22">In Balee regnum studiosas ponere curas.</l>
     <l n="23">Et dum nituntur ceptos superare labores,</l>
     <l n="24">Alterutro referunt multi si viribus aut si</l>
     <l n="25">Ingeniis nequeant ex hoste tenere triumphum.</l>
     <l n="26">Ad proprias remeare domos ultraque morari</l>
     <l n="27">Sese posse negant, pro morbo sive calore</l>
     <l n="28">Extinctos memorant ex egretudine plures</l>
     <l n="29">Seu gladio socios, paucos quoque vivere dicunt:</l>
     <l n="30">Pro Balee pariter destructas affore Pisas</l>
     <l n="31">Urbe satis stultum, sine re, sine mente videri.</l>
     <l n="32">
Ergo rates omnes celeri reparare laborant</l>
     <l n="33">Auxilio, ceptos nec deseruere paratus.</l>
     <l n="34">Interea belli Catalanicus estuat heros</l>
     <l n="35">Pro studio, magnaque ducem comitante caterva,</l>
     <l n="36">Qua locus insidiis est, valle reponitur una.</l>
     <l n="37">Sol fuerat. Prima radiarant omnia luce</l>
     <l n="38">Secula, porta patet, de menibus egredientes</l>
     <l n="39">Per loca tuta meant solito gestamine Mauri.</l>
     <l n="40">At comes in sevos audacter prosilit hostes,</l>
     <l n="41">Urbanam iuxta committens prelia portam,</l>
     <l n="42">Que portum spectat qui Pineus est vocitatus.</l>
     <l n="43">Utque Mohabitam viridi prostravit in erba,</l>
     <l n="44">Asta viri dextrum de muris acta lacertum</l>
     <l n="45">Transiit. Exultant Mauri letale putantes</l>
     <l n="46">Hoc comiti vulnus. Post hec properando per urbem</l>
     <l n="47">Nomina filsa ferunt comitis de funere ficta.</l>
     <l n="48">Hinc relique gaudent servantes menia turme,</l>
     <l n="49">Extinctumque canunt comitem, iugulare minantur</l>
     <l n="50">Alpheos, seu perpetuis macerare catenis</l>
     <l n="51">Ac penis variis alto clamore fatentur.</l>
     <l n="52">Haud secus Alpheos factos sine principe clamant,</l>
     <l n="53">Suadentes etiam ipsis, si vivere curent,</l>
     <l n="54">Ut properent ad eos sub deditione venire.</l>
     <l n="55">Pisani contra: " Convicia vestra mineque</l>
     <l n="56">" Nos sub Rege poli non cogunt ulla timere.</l>
     <l n="57">" Venimus a patria summo sub principe Christo,</l>
     <l n="58">" Cuius ob auxilium Balee superabimus urbem,</l>
     <l n="59">" Qui servos Sathane gravibus vincire catenis</l>
     <l n="60">" Et gladiis nostris penitus dabit esse necandos.</l>
     <l n="61">" Illesumque, canes, comitem scitote Pirenum,</l>
     <l n="62">" Et vestre vicina satis fore tempora cladis ".</l>
     <l n="63">
Post hec contendunt ad menia ducere turres.</l>
     <l n="64">Gens divisa locis, patres, divisaque bella,</l>
     <l n="65">Mox solide terre fossas velociter equant</l>
     <l n="66">Ligna, lapis, vegetes, glebe proiectaque moles.</l>
     <l n="67">In muris Mauri, nec progrediuntur ab urbe.</l>
     <l n="68">Hinc vigor Alpheus turres ad menia ducit.</l>
     <l n="69">Assistunt acies, perfringunt agmina muros.</l>
     <l n="70">Interea Pisis matrone sive puelle</l>
     <l n="71">Deponunt cultus, et templis semper adherent,</l>
     <l n="72">Vota vovent et thura ferunt creberrima sanctis,</l>
     <l n="73">Sepeque nudatis pedibus sacra templa petentes</l>
     <l n="74">Profundunt lacrimas, dure dant oscula terre,</l>
     <l n="75">Pro caris orant pienum pietate Tonantem,</l>
     <l n="76">Victoresque petunt sanosque videre maritos.</l>
     <l n="77">Volscorum presul meriti Rogerius alti,</l>
     <l n="78">Viribus insignis, factis et origine pollens,</l>
     <l n="79">Laurigeras Pisas comites spoliare volentes</l>
     <l n="80">Territat, atque minans cohibet prohibetque rapinam.</l>
     <l n="81">Per Latium totum ieiunia sancta precesque</l>
     <l n="82">Papa iubet fieri, monet hinc et epistola Gallos.</l>
     <l n="83">Annuit oranti divina potentia turbe,</l>
     <l n="84">Et flentum gemitus divinas commonet aures.</l>
     <l n="85">Quadragena dies seclis celebranda quibusque</l>
     <l n="86">Virginis a partu populis festiva redibat,</l>
     <l n="87">Qua pia cum nato virgo sacra templa petivit,</l>
     <l n="88">Infantemque pium Symeon gestavit in ulnis.</l>
     <l n="89">Nox fuerat celebris festive proxima luci.</l>
     <l n="90">Accendunt Latii civilia robora flammis</l>
     <l n="91">Noctu, de castrisque cremant velociter unum</l>
     <l n="92">Inventa nuper Danais prudentibus arte,</l>
     <l n="93">
Que miranda viros ceu nusquam visa latebat.</l>
     <l n="94">Inde volant torres passim facilesque faville,</l>
     <l n="95">Acta per alterius castri scintilla subintrat</l>
     <l n="96">Crates, quod flammis crescentibus ocius ardet.</l>
     <l n="97">Et candela velut siccis bene proxima lignis</l>
     <l n="98">Siccam materiem tenues convertit in ignes,</l>
     <l n="99">Et ceu paulatim grandis cito candet acervus,</l>
     <l n="100">Sic castrum reliquum subito candere videres,</l>
     <l n="101">Virgine cum sanctis natum genitrice rogante,</l>
     <l n="102">Qui propria solus replet omnia secula luce.</l>
     <l n="103">Nox ea letitia repletur, luce sequuta</l>
     <l n="104">Preveniunt populos non parvula gaudia sanctos.</l>
     <l n="105">Annua dum redeunt Agathes sollempnia sancte,</l>
     <l n="106">De sub castello, quod porta marina peregit,</l>
     <l n="107">Per triplices aditus Pisanum robur in urbem</l>
     <l n="108">Pugnacis Balee robustis viribus intrat.</l>
     <l n="109">At Latii cunei subierunt menia rari.</l>
     <l n="110">Subvenit auxilio trepidanti protinus ale,</l>
     <l n="111">Perque satis latas agmen Latiale plateas</l>
     <l n="112">Insequitur. Cecidere duo de gente Latina,</l>
     <l n="113">Persistunt aditu reliqui tollerantque ruinas,</l>
     <l n="114">Quas iacti lapides transmissaque tela reportant.</l>
     <l n="115">Post ubi telorum densi superant iaculatus,</l>
     <l n="116">Nec locus est gladiis, fugiunt velociter extra.</l>
     <l n="117">Impositum fovee succendit barbara pontem</l>
     <l n="118">
Flamma, sed Alphei pavidi successibus instant,</l>
     <l n="119">Et nituntur aquis extinguere cominus ignem.</l>
     <l n="120">Ad primos aditus hi quos Provintia bello</l>
     <l n="121">Misit, inire parant rigide certamina pugne,</l>
     <l n="122">Contempnuntque sibi socios preferre Latinos.</l>
     <l n="123">Hos brevibus tectos clipeis Balearica turba</l>
     <l n="124">Aspicit, innumerisque caput seu crura sagittis</l>
     <l n="125">Figit, et e tota propellit turpiter urbe.</l>
     <l n="126">Presbiter Henricus, plebanus nocte propinqua</l>
     <l n="127">Somnia leticie vidit presaga future.</l>
     <l n="128">Talis facta viro vox auribus: " Accipe ", dixit,</l>
     <l n="129">" Astra volunt hodie Pisinos urbe repelli,</l>
     <l n="130">" Cras vespertinis horis intrabit in urbem</l>
     <l n="131">" Lauriger Alpheus populus pro velle Tonantis ".</l>
     <l n="132">Hoc et Toem monuit fratrem defunctus, et inquit:</l>
     <l n="133">" Nec timeas, veniam socius per prelia tecum ".</l>
     <l n="134">Urbem posse capi iam desperaverat agmen.</l>
     <l n="135">Per tres ergo vices committere prelia mane</l>
     <l n="136">Patres atque duces communi voce iubebant.</l>
     <l n="137">Nec clarum prorsus nec erat sine turbine tempus,</l>
     <l n="138">Cum peditum cunei pugnam dubitanter adirent.</l>
     <l n="139">Moliti decies aditus intrare patentes,</l>
     <l n="140">Eiecti vicibus totidem murisque repulsi.</l>
     <l n="141">
Pretereunte die, commitere prelia septem,</l>
     <l n="142">Qui turrem Balee nuper captam retinebant,</l>
     <l n="143">Ceperunt, aditu visam consistere primo.</l>
     <l n="144">Innixus scapulas muro processerat unus,</l>
     <l n="145">Et luteum temptabat opus subvertere: Maura</l>
     <l n="146">Turba virum petiit, propero quoque tela volatu</l>
     <l n="147">Missa resistentis clipeum fixere tenacem</l>
     <l n="148">Istius, et robur dum Maurus cemeret ingens,</l>
     <l n="149">Protinus agrediens robusta cuspide fixit</l>
     <l n="150">Septemplex tegmen, sed telo protinus eius</l>
     <l n="151">Durius affixus de muris concidit altis.</l>
     <l n="152">Corruit eiusdem gladio percussus et alter.</l>
     <l n="153">Maurorum cunei super ardua robora muri</l>
     <l n="154">Plenius ascendunt, septem superare putantes,</l>
     <l n="155">Et de presenti superatos tollere vita.</l>
     <l n="156">Desuper adveniens divinus Spiritus illic</l>
     <l n="157">Accendit socios, quorum vox trina Tonantem</l>
     <l n="158">Factorem rerum dominum confessa rogavit.</l>
     <l n="159">Hi, gravibus clipeis texerunt corpora postquam,</l>
     <l n="160">Obstantes poscunt rigidis mucronibus hostes,</l>
     <l n="161">Et faciunt plures collatis viribus ictus,</l>
     <l n="162">Et multi plures sevo sibi dantur ab hoste.</l>
     <l n="163">Tum Deus Alpheis largitus prosperitatem,</l>
     <l n="164">Successus pandit letos optataque vota.</l>
     <l n="165">Barbarice gentis mutans cum casibus omen,</l>
     <l n="166">Voceque terribili Mauros gladioque poposcit</l>
     <l n="167">Parvula turba feros celesti tacta vigore.</l>
     <l n="168">Et velut armentuni tygres seveque leene</l>
     <l n="169">
Poscunt, quando fames ipsas accerrima cogit,</l>
     <l n="170">Pestiferoque boum conscindunt viscera dente,</l>
     <l n="171">Sic socii septem plures gradiuntur in hostes,</l>
     <l n="172">Fundentes iaculis simul et mucronibus ipsos.</l>
     <l n="173">Barbara turba fugit. Latii, clamore levato,</l>
     <l n="174">Per patulos aditus socios intrare precantur.</l>
     <l n="175">Preveniunt omnes alios Sicheria proles</l>
     <l n="176">Rainerius socios et Teperterius heros.</l>
     <l n="177">Una Viscardus comites et Grunnius ipsis</l>
     <l n="178">Extiterant propere, qui barbara terga secuti</l>
     <l n="179">Cedentem turmam iaculis feriendo trucidant,</l>
     <l n="180">Introitum donec fugientibus edit alumpnis</l>
     <l n="181">Robustas pandens vetus Elmodenia valvas.</l>
     <l n="182">At de parte maris pugnax Eufraxius urbem</l>
     <l n="183">Intrat cum nato. Stat Maura caterva platea,</l>
     <l n="184">Inque viros properata ruit stridentibus armis,</l>
     <l n="185">Quos poterant terrere satis volitantia saxa.</l>
     <l n="186">Intrepidus cum patre manet Bernardus, et Alcem</l>
     <l n="187">Contra se positum durata cuspide sternit.</l>
     <l n="188">Tunc Ildebrandus: " Ferias, precor, optime fili,</l>
     <l n="189">" Nec cuiquam parcas gladio si deficit asta.</l>
     <l n="190">" Pro patria pugnare docet veneranda vetustas,</l>
     <l n="191">" Et nostri quondam micuere per arma parentes ".</l>
     <l n="192">Dixit, et Agilion iaculo prosternit; at ense</l>
     <l n="193">Brusei feriens caput a cervice resolvit.</l>
     <l n="194">Difugiunt statim reliqui, fugientibus instans</l>
     <l n="195">Cum genitore satus pertundit barbara terga.</l>
     <l n="196">Undique currentes equites, mixti peditesque</l>
     <l n="197">Audacis animi compressis gressibus intrant.</l>
     <l n="198">Per solitas veluti subeunt examina sedes,</l>
     <l n="199">Sic vigor Alpheus latam progressus in urbem</l>
     <l n="200">
Dispersas fundit iaculis gladiisque catervas.</l>
     <l n="201">Hic caput abscisus, pectus transfossus et alter,</l>
     <l n="202">Visceribus fusis alius tellure iacebat,</l>
     <l n="203">Humanoque nimis terram maduisse cruore</l>
     <l n="204">Et fluxisse putes commotos sanguine rivos,</l>
     <l n="205">Sicut cum, proprio dimisso flumina cursu</l>
     <l n="206">Expaciata satis, quando revocantur in amnem</l>
     <l n="207">Efficiunt rivos plures densasque lacunas.</l>
     <l n="208">At rabidos postquam gladius deleverat hostes,</l>
     <l n="209">Menia cum tectis retinent urbanaque templa</l>
     <l n="210">Christicole, longus quos iam labor attenuarat,</l>
     <l n="211">Et servant ipsam studiis vigilantibus urbem,</l>
     <l n="212">Ac solito belli numquam removentur ab usu.</l>
     <l n="213">Artibus intendunt, peragunt vincuntque labores.</l>
     <l n="214">Destructis tectis via fit, castella trahuntur.</l>
     <l n="215">Namque Bebelgidith portis sunt addita bina,</l>
     <l n="216">Elmodenorum totidem sunt addita muris.</l>
     <l n="217">Denique turritos Latialis machina muros</l>
     <l n="218">Sternit, adequantur propero conamine fosse,</l>
     <l n="219">Heque cadaveribus multis lignisque replentur.</l>
     <l n="220">Barbara gens grandi nimium concussa timore</l>
     <l n="221">Castra Pirenei comitis tremebunda subintrat,</l>
     <l n="222">Ad quodcumque velit cupiens se iungere fedus,</l>
     <l n="223">Si bellatores indempnes atque soluti</l>
     <l n="224">Incolumes etiam cum libertate sinantur.</l>
     <l n="225">Talia dum referunt, cetum properanter in unum</l>
     <l n="226">Accitus populus pacis de federe tractat.</l>
     <l n="227">Ecclesie pastor suscepit iura cathedre.</l>
     <l n="228">Clerus adest, proceresque simul, contentio crescit</l>
     <l n="229">Maxima, divisas pandunt certamina mentes.</l>
     <l n="230">Pars trahit ad pactum, pars diligit altera pugnam.</l>
     <l n="231">Collaudat clerus partem pugnare volentem,</l>
     <l n="232">
Sanctus et antistes cum cardine prelia censet,</l>
     <l n="233">Hisque favent acies. Contra Catalanicus heros</l>
     <l n="234">Ampurieque senex contendunt atque Videlmus,</l>
     <l n="235">Et sancti cleri fimas convertere mentes</l>
     <l n="236">Muneribus largis, precibus precioque laborant.</l>
     <l n="237">Hec pius, ut renuit, convicia sustinet ordo.</l>
     <l n="238">Tunc cum Bernardo verbis Gratianus honestis</l>
     <l n="239">Verba refert avidis Gothorum congrua dictis.</l>
     <l n="240">Profundens lacrimas mestus cum cardine presul</l>
     <l n="241">Sic genibus fusis numen celeste precatur:</l>
     <l n="242">" Conditor omnipotens celi terreque creator,</l>
     <l n="243">" Cuius perpetuo sunt condita secula iussu,</l>
     <l n="244">" Et quodcumque viget, quodcumque videtur in illis,</l>
     <l n="245">" Clamantum, petimus, lugubres intende precatus,</l>
     <l n="246">" Et confidentes in te, pater optime, serva,</l>
     <l n="247">" Ecclesieque tue, pro te certare volenti,</l>
     <l n="248">" Auxilio succurre pio: da vincere gentem</l>
     <l n="249">" Sacrilegam, multa sanctorum cede madentem,</l>
     <l n="250">" Et pietate tua rogantes respice servos</l>
     <l n="251">" Qui te factorem cunctorum semper adorant.</l>
     <l n="252">" Et tu, sancta Dei Genitrix, regina polorum,</l>
     <l n="253">" Una cum sanctis nostros suppleto rogatus ".</l>
     <l n="254">Estuat interea castris Pisana iuventus.</l>
     <l n="255">Protinus incipiunt pugnam Brunicardia proles,</l>
     <l n="256">Arma petunt Latii; renuit dux bella Pyrenus;</l>
     <l n="257">Accedunt muris, et poscunt Hismahelitas.</l>
     <l n="258">Anticipant aditus, et portis cominus instant.</l>
     <l n="259">Pagane contra miscent fera bella phalanges,</l>
     <l n="260">Tutantes fractos invicto robore muros.</l>
     <l n="261">
Acrius Alphei subeunt, armisque corrusci</l>
     <l n="262">Duros irrumpunt aditus virtute coacta.</l>
     <l n="263">Hos lapides et tela petunt misseque sagitte</l>
     <l n="264">Et quas interior iaciebat machina moles.</l>
     <l n="265">Tutantur clippeis tectos toracibus artus,</l>
     <l n="266">Et iaculis missis poscunt mucronibus hostes,</l>
     <l n="267">Immotique loco bellum renovantque feruntque.</l>
     <l n="268">Mixta manus post hos, perpessa frequentia tela,</l>
     <l n="269">Ardet in obstantem properanter currere turbam,</l>
     <l n="270">Unde graves missi veniunt in scuta molares.</l>
     <l n="271">Hinc de plebe viri, conversi terga, videntur</l>
     <l n="272">De fractis muris turpi cecidisse ruina.</l>
     <l n="273">At qui bella queunt animi tolerare vigore</l>
     <l n="274">Obstantes arcent infracto robore turmas,</l>
     <l n="275">Quamvis ter fuerant socii de marte repulsi.</l>
     <l n="276">Tum vice qui comitum stat pollens viribus Ugo</l>
     <l n="277">Militibus paucis intrat comitantibus urbem;</l>
     <l n="278">Impetit et Mauros et cuspide turbat acuta,</l>
     <l n="279">Ut celeres damas pardus per devia rura.</l>
     <l n="280">Nisibus herois cum duriter inguina fossus</l>
     <l n="281">Tenderet ad manes inmanis viribus Alchas,</l>
     <l n="282">Accurrunt acies relique, ferroque micanti</l>
     <l n="283">Perlustrant urbem. Multum tamen ante cruoris</l>
     <l n="284">Excepit tellus, quam vertere terga coacti</l>
     <l n="285">Desererent qua tunc steterant pugnando plateam.</l>
     <l n="286">Vexillum peditum tunc Ansualdica proles</l>
     <l n="287">Francardus gestans hostes aliunde petivit.</l>
     <l n="288">Ast Ugonis eo comitantur et Uguitionis</l>
     <l n="289">Artificum valide pagana per agmina vires</l>
     <l n="290">
Sibillaque satus, multa comitante caterva.</l>
     <l n="291">Hique vigorosi certatim bella volentes</l>
     <l n="292">Pugnando darsana petunt, paganaque leto</l>
     <l n="293">Agmina dant. Balee poscunt velociter arcem,</l>
     <l n="294">Et quacumque ruunt bellum letale videres.</l>
     <l n="295">Interfecta iacent per cuncta cadavera templa,</l>
     <l n="296">Vulnera corporibus stillant, rivique cruoris</l>
     <l n="297">Undique diffusi latas tenuere plateas.</l>
     <l n="298">Pars gladio percussa cadit, pars capta tenetur,</l>
     <l n="299">At reliquam gentem vetus Elmodenia servat.</l>
     <l n="300">Hinc comes accelerans alia de parte Pyrenus</l>
     <l n="301">Iudeos omnes sub deditione receptat.</l>
     <l n="302">Circuiens properat captam gens sancta per urbem,</l>
     <l n="303">Ferrea captorum dissolvens vincula fratrum,</l>
     <l n="304">Cui faerant ostrum, bissus seu purpura vestes,</l>
     <l n="305">Aurum cum gemmis, hispanaque pallia prede.</l>
     <l n="306">Pars restabat adhuc, fuerat pars acta laborum.</l>
     <l n="307">Vallatur populis urbs Elmodenia, cuius</l>
     <l n="308">Obsidet assidue celsos gens provida muros.</l>
     <l n="309">Ut castella trahant Pisani menia sternunt,</l>
     <l n="310">Urbeque de capta planant obstantia queque.</l>
     <l n="311">Qui presunt muris nutantes federa poscunt,</l>
     <l n="312">Et fore non poterat variis concordia dictis.</l>
     <l n="313">Angulus hanc habuit quam frangunt agmina turrim,</l>
     <l n="314">Et subeunt aditus pugnantum robore factos.</l>
     <l n="315">Vi capitur turris; labor est inmensus in illa.</l>
     <l n="316">Crescit, et artificum cito fit molimine maior.</l>
     <l n="317">Signa superponunt, et clamant menia capta.</l>
     <l n="318">Undique concurrunt, passim properatur ad arma.</l>
     <l n="319">Tutantur Mauri iaculis gladiisque fenestras</l>
     <l n="320">A Latiis factas, quorum prontissimus, acri</l>
     <l n="321">Dum perstat pugna, capud emittitque fenestra,</l>
     <l n="322">
Tentus ab Alpheo perfertur crinibus extra,</l>
     <l n="323">Abscisusque iacet nil proficiente Rasulla.</l>
     <l n="324">Iam patet introitus; pubes Alphea subintrat,</l>
     <l n="325">Lesa fugit moribunda falanx, repetitque coacta</l>
     <l n="326">Urbem, que regis sat parvula circuit arcem.</l>
     <l n="327">Occubuere tamen plures ferro, quibus extra</l>
     <l n="328">Late profusus cruor extitit experimento.</l>
     <l n="329">Circumstans Pisana manus muralia frangit</l>
     <l n="330">Robora cum tectis, binasque ad menia turres</l>
     <l n="331">Festinando trahit; formidine barbara turba</l>
     <l n="332">Concutitur; poscunt vite tutamina pauci.</l>
     <l n="333">Alphei nec concedunt, nec pacta refutant.</l>
     <l n="334">Pars scalis innixa subit, pars funibus acta</l>
     <l n="335">Excelsas scandit nec inerti robore turres.</l>
     <l n="336">Barbara gens faciendo fugam conscendit in arcem.</l>
     <l n="337">Arx invicta stetit bellis superanda cruentis,</l>
     <l n="338">Septem protensas porrexit in aera turres</l>
     <l n="339">Sat plus sublimes quam celsa theatra Quiritum.</l>
     <l n="340">Pontica vis, late preruptis subdita saxis,</l>
     <l n="341">In tuto posite latus unda proluit arcis.</l>
     <l n="342">Partibus a reliquis fossa circumdatur ampla,</l>
     <l n="343">Lata decem fuit hec, undenis passibus alta.</l>
     <l n="344">Hanc tutabantur fortes per prelia mille.</l>
     <l n="345">
Et darsana super positas duo robora turres</l>
     <l n="346">Audaces pariter nitebantur retinere,</l>
     <l n="347">Monstrabantque suos validos in bella furores.</l>
     <l n="348">Dum dant assaltus crebros, dum vulnera miscent,</l>
     <l n="349">Dum perimunt plures, multos fundendo cruores,</l>
     <l n="350">Turribus insistens geminis Alphea iuventus</l>
     <l n="351">Menia tutantes duros deterret Hyberos.</l>
     <l n="352">Tormenti iactu muri sternuntur et hostes,</l>
     <l n="353">Quos aries pulsat, quatit et densissima moles.</l>
     <l n="354">Maura manus murum, per quem testudo trahenda</l>
     <l n="355">Obstantem turrem iuvenilibus acta petebat</l>
     <l n="356">Viribus, in celerem mox compulit ire ruinam.</l>
     <l n="357">Angulus inpulsus turris ruit. Improba turba</l>
     <l n="358">Protinus inde fugit. Scala Raimundus in ipsam</l>
     <l n="359">Scandit, terque decem Mauros pugnando fugavit.</l>
     <l n="360">Hinc audax quemdam prosternit cuspide vasta,</l>
     <l n="361">Insistens gladio multos perimit feriendo.</l>
     <l n="362">His reliquos sequitur letis successibus hostes.</l>
     <l n="363">Difugiunt alia dimissa barbara turri</l>
     <l n="364">Agmina precipiti saltu. Sed quinque superstant.</l>
     <l n="365">Hi trabe percutiunt pugnantem, fortius ille</l>
     <l n="366">Perstat: tunc validi saxi confringitur ictu,</l>
     <l n="367">Oraque cum mediis moles proiecta resolvit</l>
     <l n="368">Faucibus, hinc lapsus de muro concidit alto,</l>
     <l n="369">Belligerator obit. Celi de carne solutam</l>
     <l n="370">Accipiunt animam. Socii deflentur amores,</l>
     <l n="371">Notus et ignotus lacrimas dant atque querelas,</l>
     <l n="372">Et gemitus pariter mittunt communiter altos.</l>
     <l n="373">Accedunt acies, turri subponitur ignis,</l>
     <l n="374">Perque gradus Ugo scale Fugatia scandit.</l>
     <l n="375">
Quinque superstantes adversis viribus hostes</l>
     <l n="376">Conantem iuvenem multo stridore coartant.</l>
     <l n="377">Denique conanti poterat succurrere nemo,</l>
     <l n="378">Milenos ictus clipeo galeaque ferenti.</l>
     <l n="379">Longa laboris erant nimium toleranda pericla.</l>
     <l n="380">A prima solis subit hic certamina luce,</l>
     <l n="381">Que nonam sane durare videntur in horam.</l>
     <l n="382">Accensis animis tandem quidam sociorum</l>
     <l n="383">Ingreditur turrim prudenter, summaque scandit,</l>
     <l n="384">Et dum quinque petunt nudis mucronibus ipsum,</l>
     <l n="385">Ugo subit turrim, binique subinde secuntur.</l>
     <l n="386">Primus et hic gladio mox privat vertice Maurum,</l>
     <l n="387">Atque, rota posita, clipeum velociter huius</l>
     <l n="388">Accipit, et reliquos gladio violentus eodem</l>
     <l n="389">Appetit, ac binos stricto mucrone recidit.</l>
     <l n="390">Ast alios binos bini stravere sodales.</l>
     <l n="391">Arx sine profuso numquam superanda cruore</l>
     <l n="392">Restabat. Sedet hanc Pisana potentia circum,</l>
     <l n="393">Observatque simul, venatrix utpote turba</l>
     <l n="394">Orrendos ursos servat, cohibetque caverna.</l>
     <l n="395">Rex novus interea factis perterritus istis,</l>
     <l n="396">Postquam cuncta vidit Pisano robore vinci,</l>
     <l n="397">Vivus ut evadat timidas se flectit ad artes,</l>
     <l n="398">Expertosque satis promissis implet amicos.</l>
     <l n="399">Et rate vectus habit, septem comitantibus illum,</l>
     <l n="400">Qui Baleare solum dudum rexere priores.</l>
     <l n="401">Hunc Dodo, qui vigili servaverat equora cura,</l>
     <l n="402">Sulcantem pelagus capiens ad castra reduxit.</l>
     <l n="403">Christicolas nuper solitus macerare catenis</l>
     <l n="404">
Compedibus tentus rex ferrea vincla subivit.</l>
     <l n="405">Hinc Balee populus regem sibi fecit Alanta</l>
     <l n="406">Hispanum, cuius nec erat durabile regnum.</l>
     <l n="407">Qui, de Dalmatii leto perterritus extans</l>
     <l n="408">Cui caput arripuit, nulli se credidit umquam.</l>
     <l n="409">Hec timidus memorans binos sibi reperit utres,</l>
     <l n="410">Et vacuas inflans multo subflamine pelles</l>
     <l n="411">Intro commissis cohibet spiramina filis.</l>
     <l n="412">Sic Hispanus Alas, pro navi pellibus usus,</l>
     <l n="413">Per freta longa natat, credas delphina natantem.</l>
     <l n="414">Equore diffugium facit hic, sociosque relinquit.</l>
     <l n="415">Perfringunt muros urbis Pisana domosque</l>
     <l n="416">Agmina, per factos aditus castella trahuntur.</l>
     <l n="417">Artibus, ingeniis, augmenta per aera crescunt</l>
     <l n="418">Artificum studio, civisque laborat et hospes</l>
     <l n="419">Alterutri parti nimie dare dampna ruine.</l>
     <l n="420">Saxa, lapis, cespes late fundamina fosse</l>
     <l n="421">Intus iacta replent; muris castella propinqua</l>
     <l n="422">Consistunt; durus paries berbece foratur;</l>
     <l n="423">Turres alterno conduntur in arce labore;</l>
     <l n="424">Fulcra superponunt, pretiosaque pallia, telas,</l>
     <l n="425">Que sua non faceret multo mercator in auro.</l>
     <l n="426">At sub castello positi de menibus ignes</l>
     <l n="427">Sulphureas mittunt per aperta foramina flammas,</l>
     <l n="428">Quas auste puteis poscunt et fontibus unde.</l>
     <l n="429">Extinctas Latii flammas torresque putabant,</l>
     <l n="430">Clam vigiles sed erant: tunc alta palatia moles</l>
     <l n="431">Et tormenta petunt; certant cum turribus unci,</l>
     <l n="432">
Funibus et tracte ducuntur ad infima turres.</l>
     <l n="433">Postque dies aliquot furtive robora flamme</l>
     <l n="434">Creverunt subtus, fumus quoque qualis ab Ethna</l>
     <l n="435">Progreditur, tetro quando Vulcanus in antro</l>
     <l n="436">Concitat igniferas plenas caligine nubes.</l>
     <l n="437">Tunc propere poscuntur aque, superadditur unda,</l>
     <l n="438">Sed proiecta nequit tectas extinguere flammas.</l>
     <l n="439">Castellum mox retro trahunt, dum desinat ignis.</l>
     <l n="440">A proprio postquam cessavit flamma calore,</l>
     <l n="441">Ingeniosa cohors castella reducit ad arcem</l>
     <l n="442">Percutiens aries inpulsu perpete turrim,</l>
     <l n="443">Robora celsa quatit, labuntur ad infima cautes.</l>
     <l n="444">Interea Sochi cum binis cessit ab arce</l>
     <l n="445">Militibus, pueris comitantibus atque puellis,</l>
     <l n="446">Et dedit Alpheis precium sine nomine multum.</l>
     <l n="447">At reliqui flammis sese donare minantur</l>
     <l n="448">Quicquid habent precii, nisi, libertate potiti,</l>
     <l n="449">Ad quecumque velint loca permittantur abire.</l>
     <l n="450">Alphei contra referunt: " Vos perdat et aurum</l>
     <l n="451">" Cunctipotens vestrum, qui tam perversa putatis.</l>
     <l n="452">" Carius est etenim vos tali morte resolvi</l>
     <l n="453">" Nobis, quam Balee pretiosa vel optima queque ".</l>
     <l n="454">Hec Gerioneus populus non percipit aure.</l>
     <l n="455">Tormentis AIphea manus circumpetit arcem,</l>
     <l n="456">Constituitque duos mirando rabore pontes.</l>
     <l n="457">Menibus impositum Pisanum robur in unum</l>
     <l n="458">Protinus ascendit, lente dum ponitur alter.</l>
     <l n="459">Dum pugnant Mauri tantisque laboribus assunt,</l>
     <l n="460">
Alphei properant. Procedit Grunnius ante,</l>
     <l n="461">Oppositumque sibi violentem proterit hostem,</l>
     <l n="462">Iuxta quem reliqui mox progrediuntur in arcem.</l>
     <l n="463">Maurorum quidam statim descendere scalas</l>
     <l n="464">Incipiunt, multi sese preferre periclis</l>
     <l n="465">Mortis non dubitant, ne confodiantur inulti.</l>
     <l n="466">Sed velut accipitres celeri properare rotatu</l>
     <l n="467">Pennarum levitate solent, ubi plurimus anser</l>
     <l n="468">Aere suspensus fluvialia deserit arva,</l>
     <l n="469">Et prosecta velut promtos laniata per ungues</l>
     <l n="470">Cum plumis distracta iacent, sic cernere posses</l>
     <l n="471">Pisanos properare viros, Maurosque iacere.</l>
     <l n="472">Inde Pyrenee regionis rector in arcem</l>
     <l n="473">Ascendens letus, superatos increpat hostes.</l>
     <l n="474">Plures ense cadunt, multi cecidere fenestris.</l>
     <l n="475">Hic certat iugulare mares, trahit ille puellas,</l>
     <l n="476">Et facta preda muri sternuntur et edes.</l>
     <l n="477">Hinc ignis cesos et lingnea tecta perurit.</l>
     <l n="478">Depopulans agros terre loca circuit hospes.</l>
     <l n="479">Inde viri veniunt et cum pueris mulieres,</l>
     <l n="480">Inde boves pecudumque greges et multa supellex.</l>
     <l n="481">
Pasca celebratur. Burabe de nexibus exit,</l>
     <l n="482">Cuius dat nato Pisana potentia regnum.</l>
     <l n="483">Denique victores, felici classe parata,</l>
     <l n="484">Ad sua quique meant. Hos et de litore spectant</l>
     <l n="485">Et miranda canunt Christi magnalia gentes.</l>
     <l n="486">Pisanam tandem Burabe transductus in urbem</l>
     <l n="487">Prebuit Italie sese spectabile monstrum.</l>
    </lg>
   </lg>
  </body>
 </text>
</TEI>