<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Liber Maiolichinus - 2 </title>
    <author>Incipit liber maiolichinus
de gestis pisanorum illustribus.</author>
   </titleStmt>
   <extent>
    <measure unit="stanza">1</measure>
    <measure unit="line">405</measure>
   </extent>
   <publicationStmt>
    <publisher>UNED University</publisher>
    <idno>Incipit liber maiolichinus
de gestis pisanorum illustribus._liber-maiolichinus-2</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Liber Maiolichinus - 2 </title>
     <author>Incipit liber maiolichinus
de gestis pisanorum illustribus.</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Liber Maiolichinus - 2 </head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">
Postquam Lambertus, consul, de consule factus</l>
     <l n="2">Dux equitum fuerat, multos et classe locarat</l>
     <l n="3">Gallorum, venisse virum de nave ferebant,</l>
     <l n="4">Qua fuit Albertus prudens Ugone creatus,</l>
     <l n="5">Alberius cui rector erat: mulam venientis</l>
     <l n="6">Non modicus sudor faciem quoque texerat eius.</l>
     <l n="7">Progenuere virum sed que loca, quive parentes,</l>
     <l n="8">Vel quod nomen habet, lector, vitabo referre.</l>
     <l n="9">Ipse tuos narrat subisse, Minorica, portus</l>
     <l n="10">Navem predictam, ventorum flamine pulsam,</l>
     <l n="11">Quam rectam tenuisse viam referebat, equosque</l>
     <l n="12">Vi sitis oppressos vini potasse liquorem;</l>
     <l n="13">Defecisse tamen quosdam, pontoque relictos</l>
     <l n="14">Ad loca dicta priusquam posset prora venire;</l>
     <l n="15">Retulit et Mauros ad se venisse rogantes</l>
     <l n="16">Et qua sint patria, quas et gradiantur ad horas.</l>
     <l n="17">" Bozeam petimus, Ianuenses ", navita dixit.</l>
     <l n="18">" Sed quoniam Pisana manus nos acriter odit,</l>
     <l n="19">" Precipue vestrum quoniam retinemus amorem,</l>
     <l n="20">" Hanc formidantes, vestrum contingere litus</l>
     <l n="21">" Cura fuit; factos pro vobis fugimus hostes,</l>
     <l n="22">" Nam nec habere valent nostras in prelia vires.</l>
     <l n="23">" Offendunt quoscumque queunt sine crimine nostro,</l>
     <l n="24">" Pervia Sarnigenis sunt equora cuncta, novosque</l>
     <l n="25">" Gentibus incipiunt tumidi monstrare furores.</l>
     <l n="26">
" Vidimus hos sulcare fretum, nos utque putamus</l>
     <l n="27">" Qualibet in vestra figunt tentoria ripa.</l>
     <l n="28">" Ledere sive volunt nos, aut bona tollere nostra,</l>
     <l n="29">" Auxilium nobis celeres prebere rogamus.</l>
     <l n="30">" Scimus eos venisse quidem, multumque timemus.</l>
     <l n="31">" Mox aiunt: "vos fertis equos" qui forte fremebant.</l>
     <l n="32">" Rustica turba refert, facit hoc irata frequenter,</l>
     <l n="33">" More suo fremitus agitans faciensque tumultus.</l>
     <l n="34">" Hostis quas habuit properanter protinus alnos</l>
     <l n="35">" Intrat, et intentis nos perturbare sagittis</l>
     <l n="36">" Cogitat, et toto mentitos increpat ore.</l>
     <l n="37">" Nostra manus confisa satis non segnius arma</l>
     <l n="38">" Sumpsit, et in steriles accenditur ira furores.</l>
     <l n="39">" Namque citus veniens ventus, dum vela tetendit,</l>
     <l n="40">" Mox Baleare dedit nobis contingere litus,</l>
     <l n="41">" Egressique virum quendam per rura vagantem</l>
     <l n="42">" Vidimus, et quantum locus ille remotus ab urbe</l>
     <l n="43">" Sit percunctamur: "viginti milia" dixit.</l>
     <l n="44">" Hausimus et laticem. Laticis data copia nobis</l>
     <l n="45">" Ut fuit, inque ratem vasisque virisque receptis,</l>
     <l n="46">" Equora crispavit zephirus, zephiroque favente</l>
     <l n="47">" Fleximus adversum Sardoas carbasa ripas.</l>
     <l n="48">" Sulcantes igitur pelagus venientia vela</l>
     <l n="49">" Aspicimus. Dubitare prius, sed ad arma videres</l>
     <l n="50">" Veloci cursu iuvenum properare catervam.</l>
     <l n="51">" Quoque modo properant, quos terret aquaticus auster,</l>
     <l n="52">" Ob pluvias operire domos, male tecta supellex</l>
     <l n="53">" Imbris ne pereat pro mole cadentis in edes,</l>
     <l n="54">" Sic gladios clipeosque suos sibi tollere quisque</l>
     <l n="55">" Certat et intente sinuatos preparat arcus.</l>
     <l n="56">" Accedunt gemine tanta cum pace carine,</l>
     <l n="57">
" Quanta, cum repetunt bene cognita pascua, tauri</l>
     <l n="58">" Ire solent quando nullas agitantur in aras,</l>
     <l n="59">" Et velut incedunt iuncti delphines in undis</l>
     <l n="60">" Quando natant aliquos non dando per equora saltus.</l>
     <l n="61">" Noscimus; accipiunt nostras referuntque salutes;</l>
     <l n="62">" Gaudia precipiti posita suscepimus ira.</l>
     <l n="63">" Qui postquam didicere viam quam fecimus ipsi,</l>
     <l n="64">" Quidve laboris honus passi fueramus ubique,</l>
     <l n="65">" Sardinie demum sese docuere relictos.</l>
     <l n="66">" Prevaluit boreas zephiro, bis quinque diebus</l>
     <l n="67">" Per mare nos vexit, ventoque cucurrimus illo.</l>
     <l n="68">" Nemo tamen didicit qua tunc foret insula parte,</l>
     <l n="69">" Quove loco pelagi steterit Maiorica post nos.</l>
     <l n="70">" Interea ventus Libicis progressus ab horis</l>
     <l n="71">" Vela tenens, possedit aquas, salientibus undis,</l>
     <l n="72">" Qui Barchinone nos usque reduxit ad amnem ".</l>
     <l n="73">Talia dicentem populus circumstat, et omnes</l>
     <l n="74">Si valeant, querunt, vel si paciantur amici.</l>
     <l n="75">Incolumes postquam vir dictus retulit omnes,</l>
     <l n="76">Murmure cum leto redeunt in castra caterve.</l>
     <l n="77">Iamque dies geminus bis sex geminaverat horas,</l>
     <l n="78">Cum venere decem Pesulano monte carine,</l>
     <l n="79">Que Pisis fuerant augusti tempore misse</l>
     <l n="80">Ad quoscumque tenet latos Provintia fines.</l>
     <l n="81">His inerat clarus cum consule Vido Dodone,</l>
     <l n="82">Ordine levita, trivii ratione peritus,</l>
     <l n="83">Illius ut patrie traherent ad prelia gentem.</l>
     <l n="84">Ethera carpebat solito molimine Phebus,</l>
     <l n="85">Et splendor solis nondum tenuaverat umbras,</l>
     <l n="86">Cum data signa sonant iussos motura recessus.</l>
     <l n="87">Iusserat antistes ponto dare verbera classem,</l>
     <l n="88">Ac Barchinonam recto procedere cursu.</l>
     <l n="89">
Iussa probant omnes, nec inerti scandere passu</l>
     <l n="90">Naves incipiunt, quos non sua vota retardant.</l>
     <l n="91">Sed velud examen per apertas advolat auras</l>
     <l n="92">Quando cupit patriam mutare locumque domumque,</l>
     <l n="93">Sic Pisana manus, rapidis aquilonibus usa,</l>
     <l n="94">Remige quam celeri dictam properabat ad urbem.</l>
     <l n="95">Solis ab occasu modicum porrectus ad equor,</l>
     <l n="96">Defessas solito qui frangit et accipit undas,</l>
     <l n="97">Mons Iudeus, ibi plana divisus ab urbe,</l>
     <l n="98">Non euris puppes calidisve tuetur ab austris;</l>
     <l n="99">Cuius ab Hispana facie ratis appulit omnis.</l>
     <l n="100">Ut terras subeunt Latie reliqueque carine,</l>
     <l n="101">Litus ad usque tuas agmen navale tenebat,</l>
     <l n="102">Lubricaris, aquas. Ripe cecidisse feruntur,</l>
     <l n="103">Tanta premebat eas magne violentia classis.</l>
     <l n="104">Hic, ubi mutavit lites concordia pace,</l>
     <l n="105">Adveniunt sancti celeberrima festa Mathei.</l>
     <l n="106">Tota nocte sonant tunc tintinabula cuncta,</l>
     <l n="107">Vota vovent omnes, precibus votisque Tonantem</l>
     <l n="108">Sollicitant, cuiusque colunt sollempnia sanctum.</l>
     <l n="109">Candelas tunc quique suas in cuspide ponunt,</l>
     <l n="110">Aut ubi lux clare populo videatur ab omni.</l>
     <l n="111">Tertia lux aderat cum planum possidet equor</l>
     <l n="112">Ventus, quem boream nequeas eurumve notare;</l>
     <l n="113">His medius fuerat. Tundunt sua pectora naute,</l>
     <l n="114">Totque dies vacuos cum noctibus ire queruntur.</l>
     <l n="115">Iamque, die medio, sublimis in ethere Tytan</l>
     <l n="116">De medio cursu terras spectabat et undas,</l>
     <l n="117">Cum Catalanensi de litore classis abibat.</l>
     <l n="118">Quos fremitus prebere solent stridentibus alis</l>
     <l n="119">
Treicie volucres resonantes cantibus altis</l>
     <l n="120">Agmine cum facto repetunt alias regiones,</l>
     <l n="121">Non alios Pisana manus, clamore sequente,</l>
     <l n="122">Exagitando suos et candida vela parando</l>
     <l n="123">Solvendoque rates, summis cum vocibus edit.</l>
     <l n="124">Quattuor insignes tunc precessere carine.</l>
     <l n="125">Signiferi Francardus erant rectorque Pyrenes.</l>
     <l n="126">Ordine consequitur renovato cetera classis.</l>
     <l n="127">Lux abiit, nox atra subit, qua denique lapsa,</l>
     <l n="128">Vel media, vel plus media, contraria retro</l>
     <l n="129">Flamina vela dabant; qua causa previus heros</l>
     <l n="130">Ad Tramaricis sua flexit carbasa litus.</l>
     <l n="131">Inde Terragonam petit ac deserta Salodi.</l>
     <l n="132">Hic zephirus perfringit aquas et fluctuat auster,</l>
     <l n="133">Pervia. Sed zephiro plus sunt sinuantia saxa.</l>
     <l n="134">Partibus unda tribus circumdat pontica rupem,</l>
     <l n="135">Arbustis tegitur brevibus que spectat ad eurum</l>
     <l n="136">Planities, alte rupis de parte levata.</l>
     <l n="137">Regis in hac Karoli dicuntur castra fuisse,</l>
     <l n="138">Cum duro quondam certimine stravit Hyberos;</l>
     <l n="139">Hic hyemes Franci tolerasse feruntur et estus,</l>
     <l n="140">Quando prestanti ceperunt robore terram.</l>
     <l n="141">Post lapse noctis spatium lucisque sequentis</l>
     <l n="142">Tempora consumpte, qui primus adhesit in illis</l>
     <l n="143">Saxis signa dedit vigiles quos gesserat ignes,</l>
     <l n="144">Ne foret incertus locus hic dubiusve carinis.</l>
     <l n="145">
Hic postquam cunctis lux exivit edita terris</l>
     <l n="146">Et latices hausere viri, conscendere pontum</l>
     <l n="147">Incipiunt; vitreas velis remisque procellas</l>
     <l n="148">Mota secat classis; iam terra relicta videri</l>
     <l n="149">Non clare poterat, cum montibus abdita celsis</l>
     <l n="150">Cumque, labante die, subiere crepuscula noctis.</l>
     <l n="151">A recto cursu non recta retorxerat aura</l>
     <l n="152">Vela; laborantes turbantur in equore naute,</l>
     <l n="153">Et se conclamant invitos ire Dianam.</l>
     <l n="154">Interea noctis tenebris aurora remotis</l>
     <l n="155">Clara resurgebat, cum turbida nubila venti</l>
     <l n="156">Ducere ceperunt ab ea qua labitur hora</l>
     <l n="157">Publica lux mundi: mox flectere vela Salodon</l>
     <l n="158">Plangentes satagunt, tantus vehit impetus ipsos.</l>
     <l n="159">Huc simul ac venere rates iam nocte propinqua,</l>
     <l n="160">Prosiluere viri latices haurire recentes.</l>
     <l n="161">Ecce Mohabite pedibus vectantur equinis,</l>
     <l n="162">Ut solet a nervo dimissa venire sagitta</l>
     <l n="163">Quando suum Parthus sinuat violentius arcum,</l>
     <l n="164">Qui captos pariter capientes fluminis undas</l>
     <l n="165">Ad proprios longo duxerunt calle penates.</l>
     <l n="166">Sed timor Alphee gentis de nexibus ipsos</l>
     <l n="167">Eripuit, rigidos qui concutiebat Hiberos.</l>
     <l n="168">Ergo per eventum, quoniam male contigit illis,</l>
     <l n="169">Iussio fit reliquis ne progrediantur inermes.</l>
     <l n="170">Dumque moram faciunt vacuisque vagantur in agris</l>
     <l n="171">Agmina, murmur erat. Lucenses denique turbe,</l>
     <l n="172">Dum pelagus tolerare minus fluctusque valerent</l>
     <l n="173">Et nimium vellent sociis famulantibus uti,</l>
     <l n="174">
Unaquaque die populum replere querela.</l>
     <l n="175">Tunc Pisanus Ugo venerabilis archisacerdos</l>
     <l n="176">Cum dextra pariter sublimia protulit ora,</l>
     <l n="177">Qui tali populis sermone silentibus inquit:</l>
     <l n="178">" Sola Dei bonitas, qui cuncta gubernat habetque,</l>
     <l n="179">" Pisanos cives tantos animavit ad actus,</l>
     <l n="180">" Expertique suos nullos ad bella vocabant.</l>
     <l n="181">" Nullus ad ista fuit toleranda venire coactus.</l>
     <l n="182">" Sponte petebatis nobis, gratisque dabamus</l>
     <l n="183">" Quesitas vobis, non vilia munera, naves,</l>
     <l n="184">" Et ratibus vecti socii veniendo fuistis.</l>
     <l n="185">" Dicite, Lucenses, si quis vos forte coegit.</l>
     <l n="186">" Quippe nec inviti voluistis ad ista venire,</l>
     <l n="187">" Unde nec invitos quisquam retinere valebit.</l>
     <l n="188">" Pisanos solos discedere nempe vetamus,</l>
     <l n="189">" Non aliis prohibentur equi, non victus et arma.</l>
     <l n="190">" Accipiant ea quando volunt, sanique recedant,</l>
     <l n="191">" Securosque petant ductores, hique dabuntur,</l>
     <l n="192">" Cum quibus Italicos poterunt pertingere fines ".</l>
     <l n="193">Ut memoratus herus post talia dicta resedit,</l>
     <l n="194">Taliter incepit Vido supra memoratus:</l>
     <l n="195">" Cum Deus in cunctis preponi debeat actis,</l>
     <l n="196">" Nec pietas nec amor pietatis habetur in ullo</l>
     <l n="197">" Qui pro mundano tantum contendit honore.</l>
     <l n="198">" Certet honor mundi, certet sapientia quenam</l>
     <l n="199">" In mundi rebus Domini simulavit amorem,</l>
     <l n="200">" Pretulit atque Deo perituros semper honores.</l>
     <l n="201">" Unde Dei vestras cernendo potentia mentes,</l>
     <l n="202">" Contra quem vestrum toto fuit agmine murmur,</l>
     <l n="203">" Hunc dignum vobis largitur temporis usum.</l>
     <l n="204">" Hebreis populis murmur fuit instar ad huius,</l>
     <l n="205">
" Quando memorabant repletas carnibus ollas</l>
     <l n="206">" Et cuncta simul dilectaque grataque multum</l>
     <l n="207">" Fercula, Niliacis quibus utebantur in horis.</l>
     <l n="208">" Nam cuperent sevi potius iuga ferre tyrampni</l>
     <l n="209">" Servilique magis sub conditione manere,</l>
     <l n="210">" Quam prohibere gule vicium dapibusve carerent.</l>
     <l n="211">" Ille vetus populus residet sub pectore vestro,</l>
     <l n="212">" Illius et mores animosque viasque tenetis.</l>
     <l n="213">" Vulnere de tanto qui gestit habere salutem,</l>
     <l n="214">" Peniteat voluisse malum properanter iniquum.</l>
     <l n="215">" Desipuit, quicumque fuit, ceciditque retrorsum,</l>
     <l n="216">" Magnum nempe scelus nostro commisit in evo.</l>
     <l n="217">" Quod teneamus eum quisquam fortasse queretur.</l>
     <l n="218">" Preter Pisanos, quicumque recedere querit</l>
     <l n="219">" Quando libebit eat, sua tollere non prohibetur,</l>
     <l n="220">" Nulla recedenti sane violentia fiet.</l>
     <l n="221">" Ad patrios igitur cum venerit ille penates,</l>
     <l n="222">" Et medius turbe claros narraverit actus,</l>
     <l n="223">" Hoc de se vero poterit sermone referre,</l>
     <l n="224">" Quod numquam vidit quos tantum fugerit hostes.</l>
     <l n="225">" Nos mare, nos ventos pondusque feremus aquarum</l>
     <l n="226">" In Domini factis, nec habebimus inferiores</l>
     <l n="227">" Militie socios, quos Gallia tota sequetur;</l>
     <l n="228">" Namque, favente Deo, venient multo meliores</l>
     <l n="229">" Una nobiscum belli superare labores ".</l>
     <l n="230">Tunc Vilielmus ait dominus montis Pesulani:</l>
     <l n="231">" Hos discedentes numquam doleatis abire.</l>
     <l n="232">" Pro quocumque viro, qui nunc fortasse recedit,</l>
     <l n="233">" Quattuor ob pugnam dabimus non deteriores</l>
     <l n="234">" Qui pro sex horum poterunt tolerare labores ".</l>
     <l n="235">Surgens Henricus post hec Vinithone creatus</l>
     <l n="236">Ortatur cives bellum firmare, priusque</l>
     <l n="237">
Una cum patribus sese iurare fatetur.</l>
     <l n="238">Dicta fides sequitur, iurant equaliter omnes.</l>
     <l n="239">Iam secus occasum Phebi clarissima lampas</l>
     <l n="240">Candentes vitreo tinguebat in equore flammas.</l>
     <l n="241">Nox ea consiliis est postquam tota peracta,</l>
     <l n="242">Et Phebo radiante dies iam clara micabat,</l>
     <l n="243">Ecce recedentes equitum peditumque phalanges,</l>
     <l n="244">Dimissis ratibus, proprias certantur ad edes.</l>
     <l n="245">Italice redeunt, dimittentesque Salodon</l>
     <l n="246">Inmeritis referunt convitia plurima nautis.</l>
     <l n="247">Preterea factos habiles ad carbasa cantus</l>
     <l n="248">Et quoscumque solet sociis in puppe referre</l>
     <l n="249">Navita sermones deridet rustica turba.</l>
     <l n="250">Interea quod hyems variaret sepius auras,</l>
     <l n="251">Illeque perpaucis ratibus tutamina portus</l>
     <l n="252">Prestat, et ignote non est fiducia genti,</l>
     <l n="253">Ad Barchinonam classem deducere cunctam</l>
     <l n="254">Constituunt, hyemare simul meditantur ibidem.</l>
     <l n="255">Festa dies aderat Domini de nomine sumpta,</l>
     <l n="256">Prebebatque leves flatus lenissimus auras,</l>
     <l n="257">Quo Latie puppes use cum remige ventis</l>
     <l n="258">Urbem navigio celeri tenuere Pyrenam.</l>
     <l n="259">Post ubi Pisanis fuerat iam copia terre,</l>
     <l n="260">Exonerare rates properant; pars maxima quarum</l>
     <l n="261">Sistitur in terris, trahitur quoque luce sub illa.</l>
     <l n="262">Nox quascumque sequens liquidis invenit in undis</l>
     <l n="263">Intolleranda feri ponti facit ira solutas,</l>
     <l n="264">Nec potuit requies prius equoris esse procellis</l>
     <l n="265">Quam sexagenas vis fregit pontica naves.</l>
     <l n="266">Hinc turme flebant, presul patresque dolebant,</l>
     <l n="267">
Et pro posse suo non fractis subveniebant</l>
     <l n="268">Navibus, in siccam donec traherentur arenam.</l>
     <l n="269">Non alio luctu vidui gemuere Sabini,</l>
     <l n="270">Cum sibi dilectas detraxit Roma puellas.</l>
     <l n="271">Inter tristitias autem quas forte ferebat</l>
     <l n="272">Alpheus populus inprovisosque dolores,</l>
     <l n="273">Non oblitus erat quicquam de rebus agendis,</l>
     <l n="274">Nec potuit clare mentis postponere sensus.</l>
     <l n="275">Ligna legi iussit que congrua navibus essent,</l>
     <l n="276">Ac tabulas quas dira maris proiecerat unda.</l>
     <l n="277">Ingenium docti populi mox tecta ratesque</l>
     <l n="278">Nocte dieque parat, complere videlicet illas</l>
     <l n="279">Omnimodis satagit quas fregerat equoris ira,</l>
     <l n="280">Atque modis paribus turres, tormenta per omnem</l>
     <l n="281">Constituunt campum, Balee factura ruinam.</l>
     <l n="282">Terque decem Pisas sutuuntur adire biremes</l>
     <l n="283">Per quas incepto reparentur robora bello,</l>
     <l n="284">Nisibus ut totis classem clarosque replerent</l>
     <l n="285">Militie numeros note per secula Pise.</l>
     <l n="286">At Barchinone quecumque relicta fuerunt</l>
     <l n="287">Se diviserunt per plures agmina terras.</l>
     <l n="288">Pars campum retinet, pars altera venit ad illos</l>
     <l n="289">Quos habuisse datur supra Provintia fines,</l>
     <l n="290">Atque Pesulanum montem venisse Levani</l>
     <l n="291">
Gerardum comitem, clarum virtutis honore,</l>
     <l n="292">Constat, militie Gotis per facta notatum.</l>
     <l n="293">Istic bellorum Vallandus splendidus actu,</l>
     <l n="294">Filius Ugonis Petrus et Rolandia proles</l>
     <l n="295">Baruciique vigor nec non Vivianus et Abbas</l>
     <l n="296">Dogmata militie monstrant incognita Gotis.</l>
     <l n="297">Multi Nemausas, plures veniunt Arelatem,</l>
     <l n="298">Inveniuntque piam gratamque per omnia gentem,</l>
     <l n="299">Pisanas acies miro que fovit amore.</l>
     <l n="300">Hic Ildebrandus Poppus transire volebat</l>
     <l n="301">Cum scapha Rodanum, sed equo dum forte sederet,</l>
     <l n="302">Delectavit eum puerorum cernere ludos,</l>
     <l n="303">Et cum quesitum lapidem mississet in illos,</l>
     <l n="304">Calcar equum tetigit, qui, dans in flumina saltum,</l>
     <l n="305">Lucensem iuvenem rapidus submersit in undis.</l>
     <l n="306">Non lacrime fuseque preces valuere cadenti.</l>
     <l n="307">Mortuus huius equus cum tractus ab amne fuisset,</l>
     <l n="308">Pisani iuvenes equitem traxere necatum.</l>
     <l n="309">Qui socium postquam largis flevere querelis,</l>
     <l n="310">Antistes clerus populusque valens Arelatis</l>
     <l n="311">Intumulare virum summo curavit honore.</l>
     <l n="312">At vice qui comitis Pisana presidet urbe</l>
     <l n="313">Ugo; militie cui prebent singula laudem,</l>
     <l n="314">
Agmine qui toto vitam servavit honestam,</l>
     <l n="315">Astarum ludis et cursibus usus equorum</l>
     <l n="316">Ac preponendo vincenti premia cursus,</l>
     <l n="317">Pisanos equites tractabat more Quiritis,</l>
     <l n="318">Egregiumque virum Catalania tota frequentans</l>
     <l n="319">Sardanieque comes celso celebrabat honore.</l>
     <l n="320">Consulis Henrici bonitas nec non reliquorum,</l>
     <l n="321">Iurgia sive scelus non impunita relinquens,</l>
     <l n="322">Iustitie normam servavit in agmine toto.</l>
     <l n="323">Quippe sibi gnari socii dum forte faverent</l>
     <l n="324">Omnibus equa dabant placidi moderamina iuris,</l>
     <l n="325">Constituuntque viros totum vigilare per agmen</l>
     <l n="326">Qui servare queant nocturno tempore naves.</l>
     <l n="327">Bisque decem servant Balearica regna carine,</l>
     <l n="328">Paganam rabiem validisque viribus urguent,</l>
     <l n="329">Et titubare feri faciunt fera corda tirampni.</l>
     <l n="330">Si bene belligeras pensent nova secula Pisas</l>
     <l n="331">Per mare per terras geminas extendere vires,</l>
     <l n="332">Hoc Pise faciunt Romam quod utramque deceret.</l>
     <l n="333">Quarum signa ferus populus dum spectat Hyberus</l>
     <l n="334">Ingemit, atque metu visi consumitur hostis.</l>
     <l n="335">Castraque custodit Pesulani montis amator.</l>
     <l n="336">Ille prius patrias remeare refutat ad edes,</l>
     <l n="337">Quam sciat an ob rem seu frustra sumpserit arma.</l>
     <l n="338">Hoc Catalanenses concussit inedia terras</l>
     <l n="339">Tempore. Pisani, solitis nil strictius usi</l>
     <l n="340">Sumptibus, inventos gestantes undique victus</l>
     <l n="341">Argenti pretio varia quoque merce parabant.</l>
     <l n="342">Barchinonenses larga bonitate fovebant,</l>
     <l n="343">Et solabantur inopes mercamine fines.</l>
     <l n="344">
At presul, custos sincere religionis,</l>
     <l n="345">Ne sibi commissi caderent vigilanter agebat.</l>
     <l n="346">Ergo diem nactus gratum tempusque loquendi,</l>
     <l n="347">" Arboreas ", dixit, " postquam perceperat escas,</l>
     <l n="348">" Letalis pomi cum sumpsit ab hoste saporem</l>
     <l n="349">" Ille vetus genitor, paradisi menibus illum</l>
     <l n="350">" Iussit abire Deus, cuius sententia vindex,</l>
     <l n="351">" Hoc exosa nefas, pepulit dampnando superbum.</l>
     <l n="352">" Omne genus vicii vicio processit ab huius,</l>
     <l n="353">" Scilicet invadens hoc ordine posteritatem.</l>
     <l n="354">" Intrat in has tenebras mundane gentis origo,</l>
     <l n="355">" Primus homo; natos, hinc quos sibi fuderat Eva,</l>
     <l n="356">" Livor agit; fratris ferit impia dextra fratrem,</l>
     <l n="357">" Qui cadit; ante Deum clamat vox sanguinis eius;</l>
     <l n="358">" Solivagus Cain silvas agrosque pererrat.</l>
     <l n="359">" Ast subit astrigeras sedes iustissimus Enoch.</l>
     <l n="360">" Iustus post illum Noe cum fecerat archam,</l>
     <l n="361">" Diluit omne solum nimiarum pondus aquarum.</l>
     <l n="362">" Unde cessarunt: octavus prodit ab archa</l>
     <l n="363">" Tunc solus iustus: sunt gentes multiplicate:</l>
     <l n="364">" Post patriarcharum fuit ordo, deinde prophete,</l>
     <l n="365">" Et tamen infernas nemo vitaverat edes.</l>
     <l n="366">" Unde Dei pietas, hominum fera funera cernens,</l>
     <l n="367">" Ut salvaret eos emisit ab ethere natum,</l>
     <l n="368">" Et ne vana forent ea que sacrata canebant</l>
     <l n="369">" Ora prophetarum, celi rex est homo factus.</l>
     <l n="370">" Sic hominum factor sumens de viratine carnem</l>
     <l n="371">" Serviles habitus hominum portavit ad usus,</l>
     <l n="372">" Perque suam mortem cum crimine morte necata,</l>
     <l n="373">" Captivas animas de gurgite traxit Averni.</l>
     <l n="374">" Hac serie Domini salvavit gratia gentes,</l>
     <l n="375">" Venit et in cunctam benedictio posteritatem.</l>
     <l n="376">" Cuius apostolico dum presidet agmine Petrus</l>
     <l n="377">
" Ob fidei sacre confessam credulitatem</l>
     <l n="378">" Esse pius meruit celestis claviger aule.</l>
     <l n="379">" Ille tenet claves qui rexit in equore naves.</l>
     <l n="380">" Claviger ille pius puppis doctusque magister</l>
     <l n="381">" Vos in nave sua mundana per equora portet</l>
     <l n="382">" Incolumes, puppisque sue vos esse ministros</l>
     <l n="383">" Remigio dignos imploret Cunctipotentem,</l>
     <l n="384">" Ut possitis eos tutos ductare per equor</l>
     <l n="385">" Gurgite quos sacro sacrum baptisma piavit.</l>
     <l n="386">" Ergo docete viros kari pia dogmata fratres,</l>
     <l n="387">" Ac monitis sanctis a criminibus prohibete,</l>
     <l n="388">" Ut valeatis eos ad celica ducere regna,</l>
     <l n="389">" Deficiat vobis ut numquam celica merces,</l>
     <l n="390">" Quam Dominus solis concessit habere beatis.</l>
     <l n="391">" Exemplo Christi, cuius regit omnia virtus,</l>
     <l n="392">" Captivos fratres, quos barbarus opprimit hostis,</l>
     <l n="393">" Liberet a sevo fratrum pia cura tyrampno.</l>
     <l n="394">" Fratribus et Domino quantum debetis amoris</l>
     <l n="395">" Premonuit Petrus cum precessore magistro.</l>
     <l n="396">" Pro Petro Christus cunctisque fidelibus extat</l>
     <l n="397">" In cruce confixus, pro quo Petrus in cruce tensus.</l>
     <l n="398">" Fratribus unde suis succurrere nemo recuset.</l>
     <l n="399">" Fratres quippe suos Iudas patriarcha, nepotem</l>
     <l n="400">" Abraham dilectum de nexibus eruit hostis.</l>
     <l n="401">" Hi quibus est licitum feriant mucronibus hostem.</l>
     <l n="402">" Vos hominum factor sevo defendat ab hoste ".</l>
     <l n="403">Que modo sunt scripta sunt pontificalia dicta:</l>
     <l n="404">Flos levitarum vir nobilis et bene carus</l>
     <l n="405">Ista satis melius querenti narret Obertus.</l>
    </lg>
   </lg>
  </body>
 </text>
</TEI>