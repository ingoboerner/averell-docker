<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Liber Maiolichinus - 5</title>
    <author>Incipit liber maiolichinus
de gestis pisanorum illustribus.</author>
   </titleStmt>
   <extent>
    <measure unit="stanza">1</measure>
    <measure unit="line">418</measure>
   </extent>
   <publicationStmt>
    <publisher>UNED University</publisher>
    <idno>Incipit liber maiolichinus
de gestis pisanorum illustribus._liber-maiolichinus-5</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Liber Maiolichinus - 5</title>
     <author>Incipit liber maiolichinus
de gestis pisanorum illustribus.</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Liber Maiolichinus - 5</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1"> Dumque ruunt acies avide certamine Martis,</l>
     <l n="2">Barbaricus campus Mauris dirisque Nigellis</l>
     <l n="3">Densus erat: clipeos alii tenuere rotundos,</l>
     <l n="4">Pars adoperta fuit captis Latialibus armis,</l>
     <l n="5">Tunc cum Pisanas quondam piratica cepit</l>
     <l n="6">Turba rates, monstratque suos gens torva vigores.</l>
     <l n="7">Hic tunc procedens natus Bellominis Ugo</l>
     <l n="8">Mauretusque simul giro rapiuntur equestri,</l>
     <l n="9">Primaque Maurorum cuneos ad bella lacessunt.</l>
     <l n="10">
Hinc bis octoni Pisana gente creati</l>
     <l n="11">Heroes, comitis sectantes signa Levanni,</l>
     <l n="12">Hostibus incurrunt mediis, densasque catervas</l>
     <l n="13">Sternere non cessant Libicorum more leonum.</l>
     <l n="14">Dant quibus introitum Baleares protinus ale,</l>
     <l n="15">Et circumfuso velociter agmine claudunt,</l>
     <l n="16">Ac retinere putant quos spes satis improba fallit.</l>
     <l n="17">Ipsa pericla parant animos viresque ministrant</l>
     <l n="18">His quibus interne torquent precordia cure:</l>
     <l n="19">Sumunt quique suum perimuntque sagaciter hostem,</l>
     <l n="20">Et quacumque ruunt campus patet amplior ipsis.</l>
     <l n="21">Et veluti Rodii sternunt perimuntque volucres,</l>
     <l n="22">Quando relucenti findentes aera penna</l>
     <l n="23">Agrediuntur aves laniantque patentibus arvis,</l>
     <l n="24">Sanguinea pariter miles Pisanus in asta</l>
     <l n="25">Viribus infractis Balee terit acriter agmen,</l>
     <l n="26">Et redit illesus, cunctis mirantibus actum.</l>
     <l n="27">Post hec in geminas Balee milesque pedesque</l>
     <l n="28">Dividitur partes. Campos alii tenuere,</l>
     <l n="29">At iuxta fluctus quidam venere marinos,</l>
     <l n="30">Oppositumque petunt Pisanum durius agmen,</l>
     <l n="31">Erectisque premunt rarissima cornua signis.</l>
     <l n="32">Alphee cedunt, sed lentis passibus, ale,</l>
     <l n="33">Et contra posito nunquam flectuntur ab hoste.</l>
     <l n="34">Ex Arelatensi numero Vilielmus ad ista</l>
     <l n="35">Prelia Bernardus Mildace Daneta creatum</l>
     <l n="36">Sternit, et in strati dimissa cuspide ventre</l>
     <l n="37">Digreditur. Mauri socium de cede reportant.</l>
     <l n="38">Tunc vexilla gerens Pisane signifer urbis</l>
     <l n="39">Valandus cuneos in campum ducit apertum.</l>
     <l n="40">Hinc Ildebrandus sancte vexilla Marie</l>
     <l n="41">Consul habens dextra sevos incurrit in hostes.</l>
     <l n="42">
Sedis apostolice vexillum detulit Atho,</l>
     <l n="43">Et diras petiit violento milite turmas.</l>
     <l n="44">Hos dum Pisani belli fervore sequuntur,</l>
     <l n="45">Inter condensos rapiuntur protinus hostes.</l>
     <l n="46">Inde Pyrenee gentis generosa potestas,</l>
     <l n="47">Clara sequebantur cuius vexilla cohortes,</l>
     <l n="48">Pulverulenta petit galeato milite rura.</l>
     <l n="49">Huius signa ducis Gerardi cura Levanni</l>
     <l n="50">Gestat, et ad levam procedunt agmina portam,</l>
     <l n="51">Que patet ad claram surgentis lampada solis,</l>
     <l n="52">Ac salse vicina magis cognoscitur unde.</l>
     <l n="53">Hancque senex aciem sequitur comes Ampuriensis,</l>
     <l n="54">Cui satis extiterat rector Balearis amicus,</l>
     <l n="55">Et subiit pugnam vallatus milite forti.</l>
     <l n="56">Procedunt acies, et vi certatur utrimque.</l>
     <l n="57">Eminus obstantes decertant Hismaelite.</l>
     <l n="58">Hii iaciunt lapides, iaculis pars appetit hostem.</l>
     <l n="59">Telorum tegitur tenebrosis nubibus aer.</l>
     <l n="60">Hinc dire veniunt in equos hominesque sagitte.</l>
     <l n="61">Mars furit, et magnis resonat clamoribus ether.</l>
     <l n="62">Tunc Latie turme, mortis terrore remoto,</l>
     <l n="63">Incurrunt Mauris, et pugne cominus instant.</l>
     <l n="64">Exeritur gladius, cessatque volatile ferrum:</l>
     <l n="65">Terra cruore madens morientum substat acervis.</l>
     <l n="66">Toto mixta sonant gemitus hortamina campo.</l>
     <l n="67">Ugo, Parlasii tectis nutritus et hortus,</l>
     <l n="68">Aurea que gessit quatiens venabula dextra</l>
     <l n="69">Pugnantis contra per pectora misit Alantis.</l>
     <l n="70">
Ille cadit properanter equo, fusoque cruore</l>
     <l n="71">Tartareas flatum citius transmisit ad umbras.</l>
     <l n="72">Occurrens Citharon casu commotus amici,</l>
     <l n="73">Ugonis penetrat durata cuspide scutum.</l>
     <l n="74">Ille, quod asta brevis contingere non valet hostem,</l>
     <l n="75">Ense vicem reddit, pugnoque relinquit adempto.</l>
     <l n="76">Hunc Teperciades Dodo Bernardusque sequuti</l>
     <l n="77">Ferratas feriunt minitanti cuspide portas.</l>
     <l n="78">Utque redire parant, duo, qui redeuntibus obstant,</l>
     <l n="79">Occumbunt pariter, Bachimas Hispanus et Ander.</l>
     <l n="80">Guttur in unius Dodo postquam miserat astam,</l>
     <l n="81">Cede cruentatum traxit cum cuspide pannum.</l>
     <l n="82">Sed quod ferre potest Bernardi dextera telum</l>
     <l n="83">In latus, Ander, habes. Manes ad Tartara raptos</l>
     <l n="84">Accipiunt, Stigieque patent properantibus aule.</l>
     <l n="85">Viderat urbane pulsantes limina porte</l>
     <l n="86">Rex Balee, reditumque viris prohibere nequisse</l>
     <l n="87">Que tutabantur Balearica robora turmas.</l>
     <l n="88">" Rebar et hos homines ", ait, " at iam credo leones ".</l>
     <l n="89">Dux Catalanensis sevum Moldonea poscens,</l>
     <l n="90">" Primus ", ait, " nostris quoniam te viribus offers,</l>
     <l n="91">" Integer haud poteris nostros evadere nisus ".</l>
     <l n="92">Protinus urguet equum, teneras nec flectit habenas,</l>
     <l n="93">
Toracem clippeumque viri levamque papillam</l>
     <l n="94">Telum transfodiens, per dextrum proterit armum.</l>
     <l n="95">Ille supinus equo ruit. Astaque frangitur ictu,</l>
     <l n="96">Aurea sed comitis cuspis datur altera dextre,</l>
     <l n="97">Que vibrata feros prosternat et Hismahelitas.</l>
     <l n="98">Gerardus Porion prostravit cuspide vasta,</l>
     <l n="99">Inque viri pectus vexillum misit et astam.</l>
     <l n="100">Daridis Umberti penetravit lancea costas.</l>
     <l n="101">Ildibrandini Danius transfoditur asta.</l>
     <l n="102">Rodolfo geniti Garsias sternitur ense</l>
     <l n="103">Rollandi. Sevum ruit in Daneta Recuccus,</l>
     <l n="104">Et, velut asta fuit, de dorso pellit equino.</l>
     <l n="105">Gerardusque comes rector dominusque Levanni,</l>
     <l n="106">Dum furit in Mauros miles per bella probatus,</l>
     <l n="107">Fraxinea Lelaphum fugientem percutit asta,</l>
     <l n="108">Atque Niri scapulas ictu penetravit eodem.</l>
     <l n="109">Stratus uterque ruit tanto deiectus in ictu.</l>
     <l n="110">Cui sonipes violentus erat violentius actus</l>
     <l n="111">Pulvereum campum cum corpore pressit herili,</l>
     <l n="112">Seque regentis heri fregit labendo lacertum.</l>
     <l n="113">Rainerius cum Tegrimo, Raineria proles,</l>
     <l n="114">In coacervatos ibat promtissimus hostes.</l>
     <l n="115">Sternit et hic Lephanton Tegrimus Alante creatum.</l>
     <l n="116">Gerardus Gaitanus adest, qui cuspidis ictu</l>
     <l n="117">
Cerbereas Rachium transfixum misit ad horas.</l>
     <l n="118">Viscardus Nilion letali vulnere sternit.</l>
     <l n="119">Hinc Albertinus, claro Bellomine natus,</l>
     <l n="120">Per fauces medias ingentem fixit Aneten.</l>
     <l n="121">Atrocem Laium venientem Vido Butensis</l>
     <l n="122">Excipit, et victum Stigialibus agregat umbris.</l>
     <l n="123">Saucius ipse dehinc graviter certamine cedit.</l>
     <l n="124">Ildeprandinus, Iulitte filius, asta</l>
     <l n="125">Fundit Ilerdensem generosum stirpe Gairum.</l>
     <l n="126">Ingentem Valandus agens, Valandica proles,</l>
     <l n="127">Astam, quam validus vibrabat uterque lacertus,</l>
     <l n="128">Inmanem Libicum duro resupinat in agro.</l>
     <l n="129">Terga Rachis penetrat Valandi frater in ictu</l>
     <l n="130">Cuspidis Albertus, misso per pectora ferro.</l>
     <l n="131">Asta virum fortem stravit Molphena Dodonis</l>
     <l n="132">Consulis, huius equum celeri penetrante sagitta.</l>
     <l n="133">Gausmaro genitus, fama decoratus equestri,</l>
     <l n="134">Ugo Dianensem telo penetravit acuto,</l>
     <l n="135">Mortiferumque fecit transfixo gutture vulnus.</l>
     <l n="136">Sicherius, frater Valandi, perculit Idan.</l>
     <l n="137">Hinc Mincharellus ruit, Ildebrandia proles,</l>
     <l n="138">Et fudit Gurion, quem Corduba misit ad arma.</l>
     <l n="139">Ugonis proles Albertus impulit Ermon.</l>
     <l n="140">Anticium Libicum Lanfredi dextra peremit.</l>
     <l n="141">Stravit Ilerdenium Matilde filius Ugo.</l>
     <l n="142">Inde Sapibonides campo deiecit Aristen.</l>
     <l n="143">Atque Sofridutius transfodit cuspide Maulam.</l>
     <l n="144">
Popiliensis equum velocem Rusticus urguens</l>
     <l n="145">Per lumbare Taves astam transmisit acernam.</l>
     <l n="146">Mittit in hunc iaculum magno conamine Nelops,</l>
     <l n="147">Perque viri corpus letalis lancea transit.</l>
     <l n="148">Acrior hic Maurum telo transfigit eodem,</l>
     <l n="149">Tresque necans alios orrendum mandat ad Orcum.</l>
     <l n="150">Ast ubi membra viri sunt evacuata cruore,</l>
     <l n="151">Felicem moriens transmittit ad ethera flatum.</l>
     <l n="152">Occubuit Garathas Rubei Vidonis in asta,</l>
     <l n="153">Indiguitque sui Cliton Suberamus amoris,</l>
     <l n="154">Cui latus Abbatis transiecit lancea dextrum,</l>
     <l n="155">Cervicemque viri mucrone resolvit, et agri</l>
     <l n="156">Pulvere proiectum pedibus submittit equorum.</l>
     <l n="157">Extinti socius ferventi concitus ira,</l>
     <l n="158">Te, Viviane, petit violentus ob arma Galindus,</l>
     <l n="159">Et iugulare cupit pro morte libenter amici.</l>
     <l n="160">Non fugis audacem venientis militis ictum,</l>
     <l n="161">Pretentaque virum properantem sternis in asta,</l>
     <l n="162">Consorternque necis vite coniungis amico.</l>
     <l n="163">Albicione sati clarus Lanfrancus ob arma</l>
     <l n="164">Filius, obstantem Redum feriendo peremit.</l>
     <l n="165">Hinc Arabis fugientis agens cum cuspide lumbos,</l>
     <l n="166">Compulit hunc leva selle de parte labare.</l>
     <l n="167">Rarus eques densusque pedes de parte marina</l>
     <l n="168">Barbaricos cuneos pugne stridore coartat,</l>
     <l n="169">Pugnantemque terit summis conatibus hostem.</l>
     <l n="170">Alphei pedites, Domino prestante vigorem,</l>
     <l n="171">Hic plures faciunt ensis seu cuspidis ictus.</l>
     <l n="172">Ictibus attrite, cum iam tolerare nequirent</l>
     <l n="173">
Prelia, barbarice redeunt ad tecta phalanges,</l>
     <l n="174">Et firmant duro ferratas obice valvas.</l>
     <l n="175">Menibus inclusis, discurrens undique, rector</l>
     <l n="176">Anxius inperitat maneant ne cardine clauso,</l>
     <l n="177">In campum redeant, et prelia dura reposcant,</l>
     <l n="178">Ac repetant diros patriis pro legibus hostes,</l>
     <l n="179">Et ne deficiant, nec vinci se patiantur,</l>
     <l n="180">Proponens laudis quantum victoria prestet</l>
     <l n="181">Et quantum tribuat victoribus utilitatis,</l>
     <l n="182">Quantaque cum dampnis fedent obprobria victos,</l>
     <l n="183">Quos fugit omne decus, quos deserit omnis honestas,</l>
     <l n="184">Servicium, dolor hinc et tristia queque sequuntur.</l>
     <l n="185">Et lacrimans adiurat eos per delubra regni,</l>
     <l n="186">Ne metuant populos quos lex Machamatis odit</l>
     <l n="187">Sed sic decertent devincere quatenus ipsos,</l>
     <l n="188">Et sub perpetuis valeant retinere catenis</l>
     <l n="189">Qui se necne suum cupiunt disperdere regnum.</l>
     <l n="190">Hec agit, et cunctis animos viresque reducit.</l>
     <l n="191">Ortantur proceres regem prohibentque timere,</l>
     <l n="192">Atque mori spondent potius quam cedere bello.</l>
     <l n="193">Signa capit Burabe, reseratur dextera porta,</l>
     <l n="194">Prosiliunt turme, properant ad bella manipli.</l>
     <l n="195">Dispositis signis Burabe iam stabat in agro,</l>
     <l n="196">Durus agebat Alas dextre vexilla cohortis,</l>
     <l n="197">In levo cornu torvo curante Corace.</l>
     <l n="198">Plena dabant voces humano classica flatu,</l>
     <l n="199">Nec tuba bella movens nec bucina defuit ulla.</l>
     <l n="200">Cum sic dispositos sancte videre cohortes,</l>
     <l n="201">
Directis igitur properant in prelia signis,</l>
     <l n="202">Et dextram pariter satagunt invadere portam,</l>
     <l n="203">Densus et innumerus fuerat qua barbarus hostis,</l>
     <l n="204">Que quoque, Phebe, tuos claros spectabat ad ortus.</l>
     <l n="205">Iam Vilielmus adest, dominus montis Pesulani,</l>
     <l n="206">Cui rota signa dabat, clara comitante caterva.</l>
     <l n="207">Et velox tantis sese conflictibus offert</l>
     <l n="208">Dux Nerbonensis, de nomine dictus avito</l>
     <l n="209">Fulgentes acies, decoratas milite forti,</l>
     <l n="210">Precipit ante suos properanter sistere vultus.</l>
     <l n="211">Nominat ille suos, largos quoque spondet honores.</l>
     <l n="212">Quos videt audaces geminato robore firmat,</l>
     <l n="213">Signiferumque monet nullo trepidare timore,</l>
     <l n="214">Anteque fraternas prontum contendere turmas.</l>
     <l n="215">Iuxta Raimundus pugnam festinus adibat,</l>
     <l n="216">Cui sedes Arelas, cui Balcia tellus origo.</l>
     <l n="217">Hic Arelatenses promtos in prelia firmans,</l>
     <l n="218">Ammonet ut nolint de posterioribus esse.</l>
     <l n="219">Petrus ad hanc litem Grossus non signius ibat,</l>
     <l n="220">Hortaturque suos equites post cuspidis ictus</l>
     <l n="221">Ne sint immemores inimicos ense ferire.</l>
     <l n="222">Concurrunt partes. Miscentur utrimque manipli.</l>
     <l n="223">Saxa ruunt. Volitant densissima pila per auras.</l>
     <l n="224">Martia signa canunt. Subeunt ad sidera voces.</l>
     <l n="225">Ira furor mixtos inter se concitat hostes.</l>
     <l n="226">Telorum nimbis clipei galeeque teruntur.</l>
     <l n="227">Arma sonant armis. Micat ictibus orridus ensis.</l>
     <l n="228">Vulneribus misso saciatur sanguine tellus,</l>
     <l n="229">Labentumque tegunt extincta cadavera campos.</l>
     <l n="230">Henrigum Milgilas poscunt Neriusque, sed eius</l>
     <l n="231">
Predurus clipeus iaculum propellit utrumque.</l>
     <l n="232">Hos validos equites, Dertose finibus ortos,</l>
     <l n="233">Cum Sigimundiade Vinithone creatus utroque</l>
     <l n="234">Transfodiens, ambos de tergis sternit equinis.</l>
     <l n="235">Atque ferus Periton socius necis esset eorum,</l>
     <l n="236">Subsidiatorem Balee quem Corduba misit,</l>
     <l n="237">Cum centum sociis Hispana per equora vectum,</l>
     <l n="238">Ni faciendo, fugam citius flexisset habenas.</l>
     <l n="239">Tunc Erithone satus Danaen, Gerardus Arontam</l>
     <l n="240">Viribus insignes prostrarunt consul uterque.</l>
     <l n="241">Dissecat obstantes cuneos tunc Balcius heros,</l>
     <l n="242">Prosternens Arabem, perimitque deinde, Corellum.</l>
     <l n="243">Bertraminus fratrem stravit Nilgdona Coracis.</l>
     <l n="244">Ugo Delanda penetravit cuspide Tagum,</l>
     <l n="245">Et tulit ense caput. Post hec iuvenalibus actus</l>
     <l n="246">Viribus Umberti cadit Alcimionides Unon.</l>
     <l n="247">Sed Petri fratris deiecit dextra Nicalem.</l>
     <l n="248">Urguet equum sacrista potens Raimundus, et aste</l>
     <l n="249">Nelioben valido percussum transfodit ictu,</l>
     <l n="250">Cornipedemque rapit, precii non vilis habendum,</l>
     <l n="251">Armigeroque suo gemmatas tradit habenas.</l>
     <l n="252">Tunc Ildebrandus consul dirum Niceronta</l>
     <l n="253">Transfodiens ferro per pectus dirigit astam,</l>
     <l n="254">Vexillumque trahit madefactum sanguine Mauri.</l>
     <l n="255">Petrum Parlasii bello quem miserat hora</l>
     <l n="256">Agreditur Balager. Grandi retro pellitur ictu,</l>
     <l n="257">Militis Alphei sicula percussus ab asta.</l>
     <l n="258">Ad socios igitur fugiendo retorquet habenas.</l>
     <l n="259">
Transfigit asta Rodon, Pusii vibrata lacertis.</l>
     <l n="260">Flocius ense cadit, quem Gelli filius Oddo</l>
     <l n="261">Viribus assumptis ictu transverberat uno.</l>
     <l n="262">Insignes equites Pesulani montis ad istos</l>
     <l n="263">Adveniunt ictus, Vilielmi signa sequentes.</l>
     <l n="264">Dalmatius Castrensis ibi Molphenida leto</l>
     <l n="265">Subpositum fecit per acute cuspidis ictum.</l>
     <l n="266">Et Murivetuli miles Sichardus Emonem,</l>
     <l n="267">Petrus Amunta petens, Bernardus Amunte creatum</l>
     <l n="268">Proiciunt perimuntque simul, Froctardia proles.</l>
     <l n="269">De villa Bosci Machamata vasta Videlmi</l>
     <l n="270">Lancea transiecit. Tum Berengarius Oran</l>
     <l n="271">Verune miles perimit, sociatque geenne.</l>
     <l n="272">Tu, Raymunde Midan, cui prebet Eradius ortum,</l>
     <l n="273">Dertosane cadis forcas penetrante Vilelmi</l>
     <l n="274">Cuspide, cui sedes fuerat Pinianica tellus.</l>
     <l n="275">Dux Aimelrigus, speciosis clarus in armis,</l>
     <l n="276">Occupat obstantes fervente vigore catervas.</l>
     <l n="277">Cui ferus Alcimio, fatis properando sinistris,</l>
     <l n="278">Occurrit, cupiens ulcisci funera nati.</l>
     <l n="279">Prevenit hunc Atacis ductor, nec deviat ictus,</l>
     <l n="280">Per pectus volat asta tenax umbone forato.</l>
     <l n="281">Occidit, et moriens premordet dentibus erbam.</l>
     <l n="282">Promta phalanx comitat ducem, satis ardet in hostem.</l>
     <l n="283">Fraxinus Henrici te pectoris, Atila, fixit</l>
     <l n="284">In medio; ferrum vitalia cuncta retraxit.</l>
     <l n="285">Et Pusii frater Lambertus Agranta peremit.</l>
     <l n="286">Mindon ab Esculea dictus Rainutius hora,</l>
     <l n="287">
Horrendum nimium fixit Ricapectora Carben.</l>
     <l n="288">Inque Valentinum Plegonem Barutius astam</l>
     <l n="289">Per scapulas misit levam figendo papillam,</l>
     <l n="290">Traiectumque virum medio prostravit in agro.</l>
     <l n="291">Pharion Hispanus Vinicelli sternitur ictu.</l>
     <l n="292">Dum cadit Abrotani ruit inter lora fugacis,</l>
     <l n="293">Cuius Saltarus transiecerat ilia virga.</l>
     <l n="294">Quando duos pariter fixit iaculando Nigellos</l>
     <l n="295">Gerardi proles Opizo, cum pube suorum</l>
     <l n="296">Invadens aciem, satagit prosternere Mauros.</l>
     <l n="297">Gausfredus Parthum, Rainerus proterit Afrum,</l>
     <l n="298">Consortesque necis fecit germanus uterque.</l>
     <l n="299">Marinianides Bernardus Ilogea leto</l>
     <l n="300">Donat, transfigiens cedenti cuspide costas.</l>
     <l n="301">Cuspide Silleti dirus prosternitur Olphes.</l>
     <l n="302">Grunnius Alcheon sternit, Mauretus Edonem.</l>
     <l n="303">Undique discurrens rector Catalanicus hostes</l>
     <l n="304">Dissipat, et socios ortatu divite firmat.</l>
     <l n="305">Ampurie fortes equites et Rusilienses,</l>
     <l n="306">Subsidiando duci, dant plurima funera Mauris.</l>
     <l n="307">At Petri Grossi deiecerat asta Coracem,</l>
     <l n="308">Cuius promtus eques multos patraverat actus.</l>
     <l n="309">Sed iugulare virum cum iam mucrone pararet,</l>
     <l n="310">Currentes Mauri socium de cede tulerunt.</l>
     <l n="311">Signifer Alpheus medios violentus in hostes</l>
     <l n="312">Currit, et exacuens fortes in bella sodales.</l>
     <l n="313">Ut reliquas prosternit aves regina volucrum,</l>
     <l n="314">Sic sic hostiles terit insistendo phalanges.</l>
     <l n="315">Barbarici statim cunei turbantur, et inde</l>
     <l n="316">Conversi fugiunt. Pisani terga sequentes,</l>
     <l n="317">Urbanas inter propellunt agmina portas.</l>
     <l n="318">Innumeri capiuntur equi, capiuntur et arma,</l>
     <l n="319">
Et fusi per rura lacus iacuere cruoris.</l>
     <l n="320">Alcius ascendens Phebus contraxerat umbras.</l>
     <l n="321">Ad sua victrices redeunt tentoria turme.</l>
     <l n="322">Bellica per campos Balee iam facta patebant,</l>
     <l n="323">Extinctosque viros fusos spectare per erbam</l>
     <l n="324">Barbaricus populus simul et Pisana valebant</l>
     <l n="325">Agmina. Legati veniebant atque redibant.</l>
     <l n="326">Accipitres, vestes, privataque dona dabantur</l>
     <l n="327">His quibus Ampurie comes hec tribuenda monebat.</l>
     <l n="328">Vendita fit pietas. Tunc multum devius heros</l>
     <l n="329">Regi transmittit cartas, recipitque latenter</l>
     <l n="330">Huius scripturas que rescribuntur ad ipsum.</l>
     <l n="331">Pestifer interea dum federa quereret hostis,</l>
     <l n="332">Quos divinus amor, non preda nec ulla simultas,</l>
     <l n="333">Sed Christi pietas ad iusta vocaverat arma,</l>
     <l n="334">Captivos omnes sine conditione volebant.</l>
     <l n="335">Nazaredeolus certa sine lege paratus</l>
     <l n="336">Reddere non fuerat, nexuque fameque coactos</l>
     <l n="337">Carceribus distentos attenuando necabat,</l>
     <l n="338">Ac Pharaoneos retinens in mente furores</l>
     <l n="339">Que spondebat heri cras inficiando vetabat.</l>
     <l n="340">Utque dolosa vident patres colludia regis,</l>
     <l n="341">Solantur populum, populus solamine gaudet.</l>
     <l n="342">Dum trutinare novos nituntur pectore sensus,</l>
     <l n="343">Itque reditque dies. Nam preterit unus et alter,</l>
     <l n="344">Castraque paulatim mutata propinquius extant</l>
     <l n="345">Menibus, ac creber procedit ab urbe tumultus,</l>
     <l n="346">Optime Dalmati, quem tu non lentus adibas.</l>
     <l n="347">Nam crebro facte pugne non tardus adesse</l>
     <l n="348">Cerneris, in tantum pugne tibi suppetit ardor.</l>
     <l n="349">Ergo die quadam paucis comitantibus hostes</l>
     <l n="350">Corde volente petens, sociis absistere iussis,</l>
     <l n="351">
Cum geminis solus vadis contendere Mauris.</l>
     <l n="352">Viribus ergo tuis prostratus corruit unus,</l>
     <l n="353">Alterius mox dextra tibi penetrabile scutum</l>
     <l n="354">Transfigit, mediam penetrat quoque lancea coxam.</l>
     <l n="355">Hinc patet, est miles non loricatus inermis.</l>
     <l n="356">Stratus equo pugnare paras, sed vulnere factus</l>
     <l n="357">Debilis, innumeros equites sine lege ruentes</l>
     <l n="358">Decidis excipiens. Feriens te barbarus ensis</l>
     <l n="359">Decapitat, felix transmigrat ad ethera flatus.</l>
     <l n="360">Talia belli potens ut concipit aure Vilelmus</l>
     <l n="361">Dat lacrimas, tristesque viri de funere questus</l>
     <l n="362">Profundit. Nec ad ista vacat, sed clamat ad arma,</l>
     <l n="363">Ulciscique necem iugulati currit amici.</l>
     <l n="364">Heroem centum sectantur ob arma micantes,</l>
     <l n="365">Qui promtos gestare solent ad bella vigores.</l>
     <l n="366">Accelerat, campumque petit: sua menia Mauri</l>
     <l n="367">Ista meditantes properatis gressibus intrant.</l>
     <l n="368">Militis acquirit, vindex modo cum nequit esse,</l>
     <l n="369">Gotica turba capud, mutato denique Mauro.</l>
     <l n="370">Ante diem Domini semper que proxima fulget</l>
     <l n="371">Lux rediit, qua tempus ent sine turbine clarum.</l>
     <l n="372">Iamque sui cursus nonam perfecerat horam</l>
     <l n="373">Phebus, cum fortes redeunt ad prelia Mauri,</l>
     <l n="374">Christicolasque putant ad castra requirere tantum.</l>
     <l n="375">In numero fidunt equitum peditumque potenti.</l>
     <l n="376">At cauti pedites currunt letanter ad arma</l>
     <l n="377">Pisanu, visosque petunt non segniter hostes.</l>
     <l n="378">Spicula tela simul lapidesque venire per agros,</l>
     <l n="379">Et pluvie ritu poteras spectare sagittas.</l>
     <l n="380">Pugne sevit amor, Pisanis robur habundat.</l>
     <l n="381">Dumque ferunt ictus, dum totis nisibus instant,</l>
     <l n="382">Hismahelitarum cuneos in menia mittunt,</l>
     <l n="383">
Et certant summum robur prosternere valli.</l>
     <l n="384">Calcatos equites subeuntes limina porte</l>
     <l n="385">Transfodiunt et equos …. durantibus astis.</l>
     <l n="386">Summaque murorum sternunt violenter, et ipsas</l>
     <l n="387">Concuciunt portas, funduntque viriliter hostes.</l>
     <l n="388">Denique conspiciunt gemine fundamina fosse</l>
     <l n="389">Mirantes muros et defensacula circum.</l>
     <l n="390">Discrepat a visu quicquid pervenit ad aures</l>
     <l n="391">Urbis, multorum subit in precordia terror.</l>
     <l n="392">Diffidunt igitur multi, tremulumque revolvunt</l>
     <l n="393">Ore silente caput, tanto pro robore fortes</l>
     <l n="394">Ipsi desperant urbem superare potentem.</l>
     <l n="395">Tres fuerant urbes, unum que nomen habebant.</l>
     <l n="396">Sed diversa tamen si nomma queris earum,</l>
     <l n="397">Nomine diverso poteris quamcumque notare.</l>
     <l n="398">Arabathalgidith prime nomen vocitatur.</l>
     <l n="399">Nazaredeolus fuit huius conditor urbis,</l>
     <l n="400">Per quinquaginta que fit circumdata turres</l>
     <l n="401">Usque Bebelgidith: sic est vocitata secunda.</l>
     <l n="402">Arabathalgidith murus fabricatus ab ipsa</l>
     <l n="403">Incipiens, urbis corpus circumdat, et, undas</l>
     <l n="404">Equoris attingens, mare iuxta volvitur illuc</l>
     <l n="405">Quo densat celsas urbs Elmodenia turres.</l>
     <l n="406">Dividit has murus, circumdatur una duabus,</l>
     <l n="407">Quas circum decies cubitorum milia cingunt,</l>
     <l n="408">Hoc numero demptis ter ternis atque duobus.</l>
     <l n="409">In numero certo turres sunt scire volenti</l>
     <l n="410">
Quattuor et decies septem centumque notande.</l>
     <l n="411">He tres una queunt urbs famosissima dici.</l>
     <l n="412">Est commune tribus positum Maiorica nomen,</l>
     <l n="413">Inter quas etiam torrens placidissimus ivit,</l>
     <l n="414">Et per quinque queunt torrentis viscera pontes</l>
     <l n="415">Transiri, liquide cum plus fluit impetus unde.</l>
     <l n="416">Exechinque vocant. Qui plenius affluit amnem.</l>
     <l n="417">Dicitur Enelamir producta canalibus unda,</l>
     <l n="418">Que potanda viris dulces dabat omnibus haustus.</l>
    </lg>
   </lg>
  </body>
 </text>
</TEI>