<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - CXLII</title>
    <author>Pietro Bembo</author>
   </titleStmt>
   <extent>
    <measure unit="stanza">12</measure>
    <measure unit="line">214</measure>
   </extent>
   <publicationStmt>
    <publisher>UNED University</publisher>
    <idno>Pietro Bembo_rime-cxlii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - CXLII</title>
     <author>Pietro Bembo</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - CXLII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Alma cortese, che dal mondo errante</l>
     <l n="2">partendo ne la tua più verde etade,</l>
     <l n="3">hai me lasciato eternamente in doglia,</l>
     <l n="4">da le sempre beate alme contrade,</l>
     <l n="5">ov´or dimori cara a quello amante,</l>
     <l n="6">che più temer non puoi che ti si toglia,</l>
     <l n="7">risguarda in terra e mira, u´ la tua spoglia</l>
     <l n="8">chiude un bel sasso, e me, che ´l marmo asciutto</l>
     <l n="9">vedrai bagnar, te richiamando, ascolta.</l>
     <l n="10">Però che sparsa e tolta</l>
     <l n="11">l´alta pura dolcezza e rotto in tutto</l>
     <l n="12">fu ´l più fido sostegno al viver mio,</l>
     <l n="13">frate, quel dì, che te n´andasti a volo:</l>
     <l n="14">da indi in qua né lieto né securo</l>
     <l n="15">non ebbi un giorno mai, né d´aver curo;</l>
     <l n="16">anzi mi pento esser rimaso solo,</l>
     <l n="17">ché son venuto senza te in oblio</l>
     <l n="18">di me medesmo, e per te solo er´io</l>
     <l n="19">caro a me stesso; or teco ogni mia gioia</l>
     <l n="20">è spenta, e non so già, perch´io non moia.</l>
    </lg>
    <lg n="2">
     <l n="21">Raro pungente stral di ria fortuna</l>
     <l n="22">fe´ sì profonda e sì mortal ferita,</l>
     <l n="23">quanto questo, onde ´l ciel volle piagarme.</l>
     <l n="24">Rimedio alcun da rallegrar la vita</l>
     <l n="25">non chiude tutto ´l cerchio de la luna,</l>
     <l n="26">che del mio duol bastasse a consolarme.</l>
     <l n="27">Sì come non potea grave appressarme,</l>
     <l n="28">alor ch´io partia teco i miei pensieri</l>
     <l n="29">tutti, e tu meco i tuoi sì dolcemente,</l>
     <l n="30">così non ho, dolente,</l>
     <l n="31">a questo tempo in che mi fidi o speri</l>
     <l n="32">ch´un sol piacer m´apporte in tanti affanni.</l>
     <l n="33">E non si vide mai perduta nave</l>
     <l n="34">fra duri scogli a mezza notte il verno</l>
     <l n="35">spinta dal vento errar senza governo,</l>
     <l n="36">che non sia la mia vita ancor più grave;</l>
     <l n="37">e s´ella non si tronca a mezzo gli anni,</l>
     <l n="38">forse averrà, perch´io pianga i miei danni</l>
     <l n="39">più lungamente, e siano in mille carte</l>
     <l n="40">i miei lamenti e le tue lode sparte.</l>
    </lg>
    <lg n="3">
     <l n="41">Dinanzi a te partiva ira e tormento,</l>
     <l n="42">come parte ombra a l´apparir del sole:</l>
     <l n="43">quel mi tornava in dolce ogni alto amaro,</l>
     <l n="44">o pur con l´aura de le tue parole</l>
     <l n="45">sgombravi d´ogni nebbia in un momento</l>
     <l n="46">lo cor, cui dopo te nulla fu caro;</l>
     <l n="47">né mai volli al suo scampo altro riparo,</l>
     <l n="48">mentre aver si poteo, che la tua fronte</l>
     <l n="49">e l´amico, fedel, saggio consiglio.</l>
     <l n="50">Perso, bianco o vermiglio</l>
     <l n="51">color non mostrò mai vetro, né fonte</l>
     <l n="52">così puro il suo vago erboso fondo,</l>
     <l n="53">com´io negli occhi tuoi leggeva expressa</l>
     <l n="54">ogni mia voglia sempre, ogni sospetto:</l>
     <l n="55">con sì dolci sospir, sì caro affetto,</l>
     <l n="56">de le mie forme la tua guancia impressa</l>
     <l n="57">portavi, anzi pur l´alma e ´l cor profondo.</l>
     <l n="58">Or, quanto a me, non ha più un bene al mondo,</l>
     <l n="59">e tutto quel di lui, che giova e piace,</l>
     <l n="60">ad un col tuo mortal sotterra giace.</l>
    </lg>
    <lg n="4">
     <l n="61">Quasi stella del polo chiara e ferma</l>
     <l n="62">ne le fortune mie sì gravi, e ´l porto</l>
     <l n="63">fosti de l´alma travagliata e stanca:</l>
     <l n="64">la mia sola difesa e ´l mio conforto</l>
     <l n="65">contra le noie de la vita inferma,</l>
     <l n="66">ch´a mezzo il corso assai spesso ne manca.</l>
     <l n="67">E quando ´l verno le campagne imbianca,</l>
     <l n="68">e quando il maggior dì fende ´l terreno,</l>
     <l n="69">in ogni rischio, in ogni dubbia via</l>
     <l n="70">fidata compagnia,</l>
     <l n="71">tenesti il viver mio lieto e sereno;</l>
     <l n="72">che mesto e tenebroso fora stato,</l>
     <l n="73">e sarà, frate, senza te mai sempre.</l>
     <l n="74">O disaventurosa acerba sorte!</l>
     <l n="75">O dispietata intempestiva morte!</l>
     <l n="76">O mie cangiate e dolorose tempre!</l>
     <l n="77">Qual fu già, lasso, e qual ora è ´l mio stato?</l>
     <l n="78">Tu ´l sai, che, poi ch´a me ti sei celato</l>
     <l n="79">né di qui rivederti ho più speranza,</l>
     <l n="80">altro che pianto e duol nulla m´avanza.</l>
    </lg>
    <lg n="5">
     <l n="81">Tu m´hai lasciato senza sole i giorni,</l>
     <l n="82">le notti senza stelle, e grave et egro</l>
     <l n="83">tutto questo, ond´io parlo, ond´io respiro:</l>
     <l n="84">la terra scossa e ´l cielo turbato e negro,</l>
     <l n="85">e pien di mille oltraggi e mille scorni</l>
     <l n="86">mi sembra in ogni parte, quant´io miro.</l>
     <l n="87">Valor e cortesia si dipartiro</l>
     <l n="88">nel tuo partir, e ´l mondo infermo giacque,</l>
     <l n="89">e virtù spense i suoi più chiari lumi;</l>
     <l n="90">e le fontane ai fiumi</l>
     <l n="91">negâr la vena antica e l´usate acque,</l>
     <l n="92">e gli augelletti abandonaro il canto,</l>
     <l n="93">e l´erbe e i fior lasciâr nude le piaggie,</l>
     <l n="94">né più di fronde il bosco si consperse;</l>
     <l n="95">Parnaso un nembo eterno ricoperse,</l>
     <l n="96">e i lauri diventar quercie selvaggie;</l>
     <l n="97">e ´l cantar de le Dee, già lieto tanto,</l>
     <l n="98">uscì doglioso e lamentevol pianto,</l>
     <l n="99">e fu più volte in voce mesta udito</l>
     <l n="100">di tutto ´l colle: o Bembo, ove se´ ito?</l>
    </lg>
    <lg n="6">
     <l n="101">Sovra ´l tuo sacro et onorato busto</l>
     <l n="102">cadde, grave a se stesso, il padre antico,</l>
     <l n="103">lacero il petto e pien di morte il volto.</l>
     <l n="104">E disse: ahi sordo e di pietà nemico,</l>
     <l n="105">destin predace e reo, destino ingiusto,</l>
     <l n="106">destin a impoverirmi in tutto volto,</l>
     <l n="107">perché più tosto me non hai disciolto</l>
     <l n="108">da questo grave mio tenace incarco,</l>
     <l n="109">più che non lece e più ch´i´ non vorrei,</l>
     <l n="110">dando a lui gli anni miei,</l>
     <l n="111">che del suo leve inanzi tempo hai scarco?</l>
     <l n="112">Lasso, alor potev´io morir felice:</l>
     <l n="113">or vivo sol per dare al mondo exempio,</l>
     <l n="114">quant´è ´l peggio far qui più lungo indugio,</l>
     <l n="115">s´uom de´ perdere in breve il suo refugio</l>
     <l n="116">dolce, e poi rimaner a pena e scempio.</l>
     <l n="117">O vecchiezza ostinata ed infelice,</l>
     <l n="118">a che mi serbi ancor nuda radice,</l>
     <l n="119">se ´l tronco, in cui fioriva la mia speme,</l>
     <l n="120">è secco e gelo eterno il cigne e preme?</l>
    </lg>
    <lg n="7">
     <l n="121">Qual pianser già le triste e pie sorelle,</l>
     <l n="122">cui le treccie in sul Po tenera fronde</l>
     <l n="123">e l´altre membra un duro legno avolse,</l>
     <l n="124">tal con li scogli e con l´aure e con l´onde,</l>
     <l n="125">misera, e con le genti e con le stelle,</l>
     <l n="126">del tuo ratto fuggir la tua si dolse.</l>
     <l n="127">Per duol Timavo indietro si rivolse;</l>
     <l n="128">e vider Manto i boschi e le campagne</l>
     <l n="129">errar con gli occhi rugiadosi e molli;</l>
     <l n="130">Adria le rive e i colli</l>
     <l n="131">per tutto, ove ´l suo mar sospira e piagne,</l>
     <l n="132">percosse, in vista oltra l´usato offesa;</l>
     <l n="133">tal ch´a noia e disdegno ebbi me stesso:</l>
     <l n="134">e se non fosse che maggior paura</l>
     <l n="135">frenò l´ardir, con morte acerba e dura,</l>
     <l n="136">a la qual fui molte fiate presso,</l>
     <l n="137">d´uscir d´affanno arei corta via presa.</l>
     <l n="138">Or chiamo, e non so far altra difesa,</l>
     <l n="139">pur lui che, l´ombra sua lasciando meco,</l>
     <l n="140">di me la viva e miglior parte ha seco.</l>
    </lg>
    <lg n="8">
     <l n="141">Ché con l´altra restai morto in quel punto,</l>
     <l n="142">ch´io senti´ morir lui, che fu ´l suo core;</l>
     <l n="143">né son buon d´altro, che da tragger guai.</l>
     <l n="144">Tregua non voglio aver col mio dolore,</l>
     <l n="145">infin ch´io sia dal giorno ultimo giunto;</l>
     <l n="146">e tanto il piangerò, quant´io l´amai.</l>
     <l n="147">Deh perché inanzi a lui non mi spogliai</l>
     <l n="148">la mortal gonna, s´io men´ vesti´ prima?</l>
     <l n="149">S´al viver fui veloce, perché tardo</l>
     <l n="150">sono al morir? un dardo</l>
     <l n="151">almen avesse et una stessa lima</l>
     <l n="152">parimente ambo noi trafitto e roso;</l>
     <l n="153">che sì come un voler sempre ne tenne</l>
     <l n="154">vivendo, così spenti ancor n´avesse</l>
     <l n="155">un´ora et un sepolcro ne chiudesse.</l>
     <l n="156">E se questo al suo tempo o quel non venne,</l>
     <l n="157">né spero degli affanni alcun riposo,</l>
     <l n="158">aprasi per men danno a l´angoscioso</l>
     <l n="159">carcere mio rinchiuso omai la porta,</l>
     <l n="160">ed egli a l´uscir fuor sia la mia scorta.</l>
    </lg>
    <lg n="9">
     <l n="161">E guidemi per man, che sa ´l camino</l>
     <l n="162">di gir al ciel, e ne la terza spera</l>
     <l n="163">m´impetri dal Signor appo sé loco.</l>
     <l n="164">Ivi non corre il dì verso la sera,</l>
     <l n="165">né le notti sen´ van contra ´l matino;</l>
     <l n="166">ivi ´l caso non pò molto né poco;</l>
     <l n="167">di tema gelo mai, di desir foco</l>
     <l n="168">gli animi non raffredda e non riscalda,</l>
     <l n="169">né tormenta dolor, né versa inganno;</l>
     <l n="170">ciascuno in quello scanno</l>
     <l n="171">vive e pasce di gioia pura e salda,</l>
     <l n="172">in eterno fuor d´ira e d´ogni oltraggio,</l>
     <l n="173">che preparato gli ha la sua virtute.</l>
     <l n="174">Chi mi dà il grembo pien di rose e mirto,</l>
     <l n="175">sì ch´io sparga la tomba? o sacro spirto,</l>
     <l n="176">che qual a´ tuoi più fosti o di salute</l>
     <l n="177">o di trastullo, agli altri o buono o saggio,</l>
     <l n="178">non saprei dir; ma chiaro e dolce raggio</l>
     <l n="179">giugnesti in questa fosca etate acerba,</l>
     <l n="180">che tutti i frutti suoi consuma in erba.</l>
    </lg>
    <lg n="10">
     <l n="181">Se, come già ti calse, ora ti cale</l>
     <l n="182">di me, pon dal ciel mente, com´io vivo,</l>
     <l n="183">dopo ´l tu´ occaso, in tenebre e ´n martiri.</l>
     <l n="184">Te la tua morte più che pria fe´ vivo,</l>
     <l n="185">anzi eri morto, or sei fatto immortale;</l>
     <l n="186">me di lagrime albergo e di sospiri</l>
     <l n="187">fa la mia vita, e tutti i miei desiri</l>
     <l n="188">sono di morte, e sol quanto m´incresce</l>
     <l n="189">è, ch´io non vo più tosto al fin ch´io bramo.</l>
     <l n="190">Non sostien verde ramo</l>
     <l n="191">de´ nostri campi augello, e non han pesce</l>
     <l n="192">tutte queste limose e torte rive,</l>
     <l n="193">né presso o lunge a sì celato scoglio</l>
     <l n="194">filo d´alga percote onda marina,</l>
     <l n="195">né sì riposta fronda il vento inclina,</l>
     <l n="196">che non sia testimon del mio cordoglio.</l>
     <l n="197">Tu, Re del ciel, cui nulla circonscrive,</l>
     <l n="198">manda alcun de le schiere elette e dive</l>
     <l n="199">di su da quei splendori giù in quest´ombre,</l>
     <l n="200">che di sì dura vita omai mi sgombre.</l>
    </lg>
    <lg n="11">
     <l n="201">Canzon, qui vedi un tempio a canto al mare,</l>
     <l n="202">e genti in lunga pompa e gemme et ostro,</l>
     <l n="203">e cerchi e mete e cento palme d´oro.</l>
     <l n="204">A lui, ch´io in terra amava, in cielo adoro,</l>
     <l n="205">dirai: così v´onora il secol nostro.</l>
     <l n="206">Mentre udirà querele oscure e chiare</l>
     <l n="207">morte, Amor fiamme arà dolci et amare,</l>
     <l n="208">mentre spiegherà il sol dorate chiome,</l>
     <l n="209">sempre sarà lodato il vostro nome.</l>
    </lg>
    <lg n="12">
     <l n="210">A lei, che l´Appennin superbo affrena,</l>
     <l n="211">là ´ve parte le piaggie il bel Metauro,</l>
     <l n="212">di cui non vive dal mar Indo al Mauro,</l>
     <l n="213">da l´Orse a l´Austro simil né seconda,</l>
     <l n="214">va prima: ella ti mostre o ti nasconda.</l>
    </lg>
   </lg>
  </body>
 </text>
</TEI>