<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - XV. De Peto Compatre.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">60</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-xv-de-peto-compatre</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - XV. De Peto Compatre.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - XV. De Peto Compatre.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Petus deliciae tuae, Dione;</l>
     <l n="2">Uni cui Charitum sales beatos,</l>
     <l n="3">Cui fontes dederas facetiarum,</l>
     <l n="4">Ac risus simul eleganter omnes;</l>
     <l n="5">Petus mortuus est tuus, Dione,</l>
     <l n="6">Petus Compater usque ad astra notus.</l>
     <l n="7">Qui puro niveae colore mentis</l>
     <l n="8">Vincebat nitidissimos olores.</l>
     <l n="9">Donarunt violas Jocusque, Amorque,</l>
     <l n="10">Donavit teneram Thalia myrtum.</l>
     <l n="11">Mox promens citharam decentiorem,</l>
     <l n="12">Versus addidit eruditiores.</l>
     <l n="13">O saevae nimium, malaeque Parcae,</l>
     <l n="14">Vestros non potuit tenere fusos</l>
     <l n="15">Petus; qui rapidas domare tygres,</l>
     <l n="16">Qui duras potuit movere quercus,</l>
     <l n="17">Vetras non potuit colos morari.</l>
     <l n="18">Sic, sic occidis heu, miselle Pete:</l>
     <l n="19">Nec te Piërides tuae, nec ipsa</l>
     <l n="20">Quae te per Paphon, et Gnidon virentem,</l>
     <l n="21">Per colles Amathuntios vocavit,</l>
     <l n="22">Fatis eripuere tam malignis.</l>
     <l n="23">At non unanimes tui sodales</l>
     <l n="24">Quos tu pectore tam pio colebas,</l>
     <l n="25">Quos tristes obitu tuo relinquis,</l>
     <l n="26">Hoc duro tibi defuere casu.</l>
     <l n="27">Quin me trans Ligerim, ferosque Celtas,</l>
     <l n="28">Lustrantem Morinûm pigras paludes.</l>
     <l n="29">Dum quaero Oceani ultimos recessus;</l>
     <l n="30">Veris nuncius obruit querelis.</l>
     <l n="31">Ergo quid tibi tam vagus viator,</l>
     <l n="32">Cui nec pulcra Neapolis, nec alti</l>
     <l n="33">Colles Pausilypi, nec ipse adesset</l>
     <l n="34">Sebethos pater, aut pater Vesevus;</l>
     <l n="35">Inferre exsequiarum, amice, possem?</l>
     <l n="36">Rupem, quam vagus hinc, et inde Nereus</l>
     <l n="37">Alterna veniens retundit unda,</l>
     <l n="38">Accessi; et procul angulo in supremo</l>
     <l n="39">Stans, supra Pelagi alluentis aestus,</l>
     <l n="40">Manes terque quaterque convocavi.</l>
     <l n="41">Hic fudi lacrimas amariores:</l>
     <l n="42">Hic vici gemitus vel unus omnes,</l>
     <l n="43">Omnes et simul omnium querelas.</l>
     <l n="44">Mox quamvis cineri tuo decentem</l>
     <l n="45">Pontanus tumulum pararit, ac te</l>
     <l n="46">Cognatas veneretur inter Umbras;</l>
     <l n="47">Quamvis et diuturnius sepulcrum,</l>
     <l n="48">Quod nec saecula vincere ipsa possint,</l>
     <l n="49">Divinis paret excitare chartis:</l>
     <l n="50">Nostrum non tibi qualecumque munus</l>
     <l n="51">Inter frigora, solitudinesque</l>
     <l n="52">Cessavit; nec honore te supremo</l>
     <l n="53">Fraudavi miser: hoc scit ipsa Tethys;</l>
     <l n="54">Scit late Oceani unda Gallicani.</l>
     <l n="55">Stant arae tibi, stat videnda nautis</l>
     <l n="56">Terreni tumuli pusilla moles;</l>
     <l n="57">Et buxus super, et dicata quercus.</l>
     <l n="58">Nam myrtum regio illa non habebat.</l>
     <l n="59">Quae jussit pietas sacrare, ut esset</l>
     <l n="60">Naturae tibi terminus sepulcrum.</l>
    </lg>
   </lg>
  </body>
 </text>
</TEI>