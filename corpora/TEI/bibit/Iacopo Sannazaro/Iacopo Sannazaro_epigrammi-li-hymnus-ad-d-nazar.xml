<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - LI. Hymnus ad d. Nazarium.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">60</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-li-hymnus-ad-d-nazar</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - LI. Hymnus ad d. Nazarium.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - LI. Hymnus ad d. Nazarium.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Nazari, heu quis me tibi ad hanc supremi</l>
     <l n="2">Litoris ripam, quis ad hos putasset</l>
     <l n="3">Tethyos fluctus, quis ad has daturum</l>
     <l n="4">Tura paludes?</l>
     <l n="5">Post tot emensos pelago labores,</l>
     <l n="6">Tot pererratos populos, sub ipso</l>
     <l n="7">Fine terrarum datur ecce amicum</l>
     <l n="8">Cernere Numen.</l>
     <l n="9">Ergo in extremis, Pater alme, terris</l>
     <l n="10">Barbarae norunt tua sacra gentes,</l>
     <l n="11">Qua latus dextrum Liger aestuosis</l>
     <l n="12">Objicit undis.</l>
     <l n="13">Jamque et Aulercos genus acre, et ipsos</l>
     <l n="14">Cernis ad te Lexovios citato</l>
     <l n="15">Effedo et picta volitare flavos</l>
     <l n="16">Puppe Britannos.</l>
     <l n="17">O mihi semper geniale caeli</l>
     <l n="18">Sidus, o famae decus omne nostrae</l>
     <l n="19">Auctor o idem mihi gentis, et spi-</l>
     <l n="20">rabilis aurae.</l>
     <l n="21">Se tibi debet proavorum origo, et</l>
     <l n="22">Sanguinis si sunt decora ulla nostri:</l>
     <l n="23">Debet et praesens genus, et futurum,</l>
     <l n="24">Debet et haec lux</l>
     <l n="25">Sacra; quae magnum mihi prima Solem</l>
     <l n="26">Obtulit nascenti, et inane aperti</l>
     <l n="27">AÃ«ris, pulchrosque micantis aethrae</l>
     <l n="28">Tot simul ignes.</l>
     <l n="29">Hinc tuis per me dare grata templis</l>
     <l n="30">Munera, hinc natalicias coronas</l>
     <l n="31">Annuis suevit sociare sertis,</l>
     <l n="32">Dum fuit haec fors.</l>
     <l n="33">Nunc in ignotis vagor ecce campis,</l>
     <l n="34">Regis heu cari exsilium secutus;</l>
     <l n="35">Dum fides, et fas, et amor, piusque</l>
     <l n="36">Me rapit ardor.</l>
     <l n="37">I, puer, buxum nemore e propinquo</l>
     <l n="38">Collige, et siquas tibi litus offert</l>
     <l n="39">Quercuum frondes: celebrare moestum</l>
     <l n="40">Sic juvant annum.</l>
     <l n="41">O, ubi dulces patriae recessus</l>
     <l n="42">Abluis, Sebethe, loca illa myrto</l>
     <l n="43">Consita; o, qui Pausilypi virentes</l>
     <l n="44">Det mihi citros,</l>
     <l n="45">Qua tuum lambens maris unda fontem</l>
     <l n="46">Margines parvi minuit sacelli,</l>
     <l n="47">Nostrum opus; quo se recreet quotannis</l>
     <l n="48">Laeta juventus.</l>
     <l n="49">Quae tibi sacris operata arenis,</l>
     <l n="50">Frondibus remos, celeresque cymbas</l>
     <l n="51">Ornat, et forsan mea nunc, ut olim,</l>
     <l n="52">Dona requirit.</l>
     <l n="53">Heu, pater, cur heu mihi ad institutos</l>
     <l n="54">Non licet jam jam properare cursus?</l>
     <l n="55">Cur vetor templis, et adesse ludis</l>
     <l n="56">Rite dicatis?</l>
     <l n="57">Sit satis ventos tolerasse, et imbres,</l>
     <l n="58">Ac minas fatorum, hominumque fraudes:</l>
     <l n="59">Da, pater, tecto salientem avito</l>
     <l n="60">Cernere fumum.</l>
    </lg>
   </lg>
  </body>
 </text>
</TEI>