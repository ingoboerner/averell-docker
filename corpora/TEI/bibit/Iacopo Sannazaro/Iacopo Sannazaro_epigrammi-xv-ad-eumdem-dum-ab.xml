<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - XV. Ad eumdem, dum ab Ursinis premeretur.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">49</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-xv-ad-eumdem-dum-ab</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - XV. Ad eumdem, dum ab Ursinis premeretur.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - XV. Ad eumdem, dum ab Ursinis premeretur.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O Taure, praefens qui fugit periculum</l>
     <l n="2">(Nam te nec odio taediove tam bonas</l>
     <l n="3">Sprevisse silvas, tam bonos putem lacus)</l>
     <l n="4">Dic, quis propinqua nubibus tibi juga</l>
     <l n="5">Molestus invidet? juga illa jam tuis</l>
     <l n="6">Sudata cornibus, tuisque praeliis</l>
     <l n="7">Devicta? quis saltus, et amnium uberes</l>
     <l n="8">Cursus, torosque marginum virentium?</l>
     <l n="9">Quis uda rivis prata? quis recondita</l>
     <l n="10">Nemora? Quis umbras sibilantium arborum</l>
     <l n="11">Male advocatus abstulit tibi Deus?</l>
     <l n="12">Non amplius videbis, ah miser, miser,</l>
     <l n="13">Amata regna; non videbis amplius</l>
     <l n="14">Tuos amores; non licebit, heu, tibi</l>
     <l n="15">Posthac cubanti sub genistulis tuis,</l>
     <l n="16">Mollive fulto niveum amaraco latus,</l>
     <l n="17">Audire voces ruminantium gregum;</l>
     <l n="18">Meridianum non inire somnulum.</l>
     <l n="19">Quae nunc adibis tesqua? quae petes loca,</l>
     <l n="20">Miselle Taure? quas subibis ilices?</l>
     <l n="21">Ubi myricae? Ubi virentis arbuti</l>
     <l n="22">Jucunda sedes? ubi salicta, et omnibus</l>
     <l n="23">Eheu juvenca praeferenda pascuis?</l>
     <l n="24">Juvenca, solos quae relicta ad aggeres</l>
     <l n="25">Padi sonantis, heu malum sororibus</l>
     <l n="26">Omen, dolentes inter orba populos</l>
     <l n="27">Te te requirit, te reflagitans suum,</l>
     <l n="28">Implet querelis nemus; et usque mugiens</l>
     <l n="29">Modo huc, modo illuc furit, amore perdita</l>
     <l n="30">Omnia peragrat arva; lustrat omnia;</l>
     <l n="31">Num qua bisulcae signa cernat ungulae:</l>
     <l n="32">Quaerit per alta montium cacumina;</l>
     <l n="33">Quaerit per ima vallium cubilia</l>
     <l n="34">Memor locorum, non tamen sui memor:</l>
     <l n="35">Te mane primo, te rubente vespero</l>
     <l n="36">Luget: nec illam Luna quum recurreret</l>
     <l n="37">Caelo, nec atrae noctis alma sidera</l>
     <l n="38">Videre dormientem. abire flumina,</l>
     <l n="39">Abire Solem, abire cernit omnia;</l>
     <l n="40">At ipsa moestam sola non abit domum,</l>
     <l n="41">Humi recumbens, strata sub nudo aethere.</l>
     <l n="42">Hanc et Puellae nemorum, et ipse corniger</l>
     <l n="43">Silvanus adspicit; hanc bubulcus intuens,</l>
     <l n="44">Miser bubulcus, nec juvare eam valens,</l>
     <l n="45">Tantum, quod unicum in malis refugium habet,</l>
     <l n="46">Suspirat, ingemit, Deûm invocat fidem</l>
     <l n="47">Iratus Ursis, quod coëgerint procul</l>
     <l n="48">Abire silvis albulum juvenculum,</l>
     <l n="49">Et tam venustam clamitare buculam.</l>
    </lg>
   </lg>
  </body>
 </text>
</TEI>