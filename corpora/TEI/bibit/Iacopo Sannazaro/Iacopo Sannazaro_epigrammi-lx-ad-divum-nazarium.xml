<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - LX. Ad divum Nazarium.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">64</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-lx-ad-divum-nazarium</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - LX. Ad divum Nazarium.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - LX. Ad divum Nazarium.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Dive, cui vasti metuenda ponti</l>
     <l n="2">Vis, et iratae famulantur undae;</l>
     <l n="3">Quem per et spumas gradientem, et aestus</l>
     <l n="4">Nauta vocavit,</l>
     <l n="5">Ah miser poenas pelago daturus,</l>
     <l n="6">Quum niger circumstreperet procellis</l>
     <l n="7">Auster, et turbata minax feriret</l>
     <l n="8">Sidera fluctus:</l>
     <l n="9">Te, mihi sanctum, patriumque Numen,</l>
     <l n="10">Te canam gentis columen Latinae,</l>
     <l n="11">Auream prolem patris Africani,</l>
     <l n="12">Perpetuaeque</l>
     <l n="13">Matris heu vulnus grave, dum relictis</l>
     <l n="14">Tybridis ripis, Italoque caelo,</l>
     <l n="15">Sponte trans Rhoetos iter, et nivosas</l>
     <l n="16">Arripis Alpes;</l>
     <l n="17">Lacte depulsus, velut ille, primi</l>
     <l n="18">Quem rapit cursus generosus ardor,</l>
     <l n="19">Pullus, et matrem fugit, et rapaces</l>
     <l n="20">Transilit amnes.</l>
     <l n="21">Mox et ad Rhenum, horribilesque tendis</l>
     <l n="22">Treverûm gentes animosus hospes,</l>
     <l n="23">Morte festinans capere invidendae</l>
     <l n="24">Praemia palmae.</l>
     <l n="25">Hic, ubi e carae gremio parentis,</l>
     <l n="26">Jam necis magnae comitem futurum.</l>
     <l n="27">Excipis Celsum, Pater, et salubri</l>
     <l n="28">Perluis unda.</l>
     <l n="29">Perluis totas, mora nulla, et urbes:</l>
     <l n="30">Undique exhaustis properatur agris:</l>
     <l n="31">Barbaros gaudent Druydae sacrorum</l>
     <l n="32">Ponere ritus.</l>
     <l n="33">Nazarî nomen, meritique famam</l>
     <l n="34">Audiit, siquem Liger in remotis</l>
     <l n="35">Occulit ripis, refugove inundat</l>
     <l n="36">Sequana cursu.</l>
     <l n="37">Te neque injusti rabies Neronis,</l>
     <l n="38">Impios jam jam minitantis ignes,</l>
     <l n="39">Non per exsertos Anolinus urgens</l>
     <l n="40">Terruit enses.</l>
     <l n="41">Jam voluptatum, gelidaeque victor</l>
     <l n="42">Mortis, et lapsi reparator orbis</l>
     <l n="43">Diceris, milesque peraeque Iberis</l>
     <l n="44">Notus, et Indis.</l>
     <l n="45">Ergo speratum, Genitor, triumphum,</l>
     <l n="46">Et parum factis meruisse Caelum est:</l>
     <l n="47">Aureum vultu jubar, et coruscos</l>
     <l n="48">Fundis honores.</l>
     <l n="49">Salve io, magni nova lux Olympi,</l>
     <l n="50">Cui per extentas operosa terras</l>
     <l n="51">Templa tot surgunt, calidisque fumant</l>
     <l n="52">Ignibus arae.</l>
     <l n="53">Nos tibi hac grata scopulorum in umbra</l>
     <l n="54">Rite parvis aediculam columnis</l>
     <l n="55">Ponimus: nos perpetuo sacramus</l>
     <l n="56">Munere fontem.</l>
     <l n="57">Accipe aestivam, nova serta, citrum, et</l>
     <l n="58">Virgines lauros, gracilesque myrtos,</l>
     <l n="59">Quosque Mergellina tulit propinquo</l>
     <l n="60">Litore odores.</l>
     <l n="61">O mihi longos liceat per annos</l>
     <l n="62">Hic sacra, et festos renovare ludos,</l>
     <l n="63">Et tuum castis sine fraude votis</l>
     <l n="64">Poscere Numen.</l>
    </lg>
   </lg>
  </body>
 </text>
</TEI>