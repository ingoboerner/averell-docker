<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - XXXVI. De fonte Mergillines.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">40</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-xxxvi-de-fonte-mergi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - XXXVI. De fonte Mergillines.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - XXXVI. De fonte Mergillines.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Est mihi rivo vitreus perenni</l>
     <l n="2">Fons, arenosum prope litus; unde</l>
     <l n="3">Saepe discendens sibi nauta rores</l>
     <l n="4">Haurit amicos.</l>
     <l n="5">Unicus nostris scatet ille ripis,</l>
     <l n="6">Montis immenso sitiente tractu,</l>
     <l n="7">Vitifer qua Pausilypus vadosum ex-</l>
     <l n="8">currit in aequor.</l>
     <l n="9">Hunc ego vitta redimitus alba,</l>
     <l n="10">Flore, et aestivis veneror coronis;</l>
     <l n="11">Quum timent amnes, et hiulca saevum</l>
     <l n="12">Arva Leonem.</l>
     <l n="13">Antequam festae redeant Calendae</l>
     <l n="14">Fortis Augusti, superantque Patri</l>
     <l n="15">Quatuor luces; mihi tempus omni</l>
     <l n="16">Dulcius aevo.</l>
     <l n="17">Bis mihi sanctum, mihi bis vocandum</l>
     <l n="18">Bis celebrandum potiore cultu</l>
     <l n="19">Duplici voto, geminaque semper</l>
     <l n="20">Turris acerra.</l>
     <l n="21">Namque ab exstremo properans Eoo,</l>
     <l n="22">Hac die primum mihi vagienti</l>
     <l n="23">Phoebus illuxit, pariterque dias</l>
     <l n="24">Hausimus auras.</l>
     <l n="25">Hac et insigni peragenda ritu</l>
     <l n="26">Sacra solennes veniunt ad aras,</l>
     <l n="27">Nazar√Æ unde omnes tituli, meaeque</l>
     <l n="28">Nomina gentis;</l>
     <l n="29">Nazari vastas cohibentis undas</l>
     <l n="30">Aequoris, saevosque domantis aestus,</l>
     <l n="31">Quidquid et vani truculenta jussit</l>
     <l n="32">Ira Neronis.</l>
     <l n="33">O decus caeli, simul et tuorum,</l>
     <l n="34">Rite quem parva veneramur aede;</l>
     <l n="35">Cui frequentandas populis futuris</l>
     <l n="36">Ponimus aras:</l>
     <l n="37">Si mihi primos generis parentes,</l>
     <l n="38">Si mihi lucem pariter dedisti:</l>
     <l n="39">Huc age, et fontem tibi dedicatum</l>
     <l n="40">Saepe revise.</l>
    </lg>
   </lg>
  </body>
 </text>
</TEI>