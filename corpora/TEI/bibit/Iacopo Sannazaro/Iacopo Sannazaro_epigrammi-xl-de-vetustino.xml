<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Epigrammi - XL. De Vetustino.</title>
    <author>Iacopo Sannazaro</author>
   </titleStmt>
   <extent>
    <measure unit="stanza">1</measure>
    <measure unit="line">47</measure>
   </extent>
   <publicationStmt>
    <publisher>UNED University</publisher>
    <idno>Iacopo Sannazaro_epigrammi-xl-de-vetustino</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Epigrammi - XL. De Vetustino.</title>
     <author>Iacopo Sannazaro</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Epigrammi - XL. De Vetustino.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Emit sepulcro praedium vetustinus,</l>
     <l n="2">Sed quod futuros non sequatur haeredes;</l>
     <l n="3">Iratus aeque mortuisque, vivisque.</l>
     <l n="4">Scribique curat grandibus notis, demens,</l>
     <l n="5">VIGINTI IN AGRO IN FRONTE TER PEDES OCTO.</l>
     <l n="6">Habitat sub urbe scandulis tribus tectus;</l>
     <l n="7">Ne pensione degravetur, aut sumtu.</l>
     <l n="8">Dormit grabato, quo nec ipse jam vellet</l>
     <l n="9">Dormire cimex, nec lacerta, nec forex.</l>
     <l n="10">Coenat per hortos alliumque, caepasque,</l>
     <l n="11">Et salgamorum jure lividos caules:</l>
     <l n="12">Vel, siquid optat unctius sibi poni,</l>
     <l n="13">Piscatur ipsis in paludibus ranas:</l>
     <l n="14">Aut e cloaca colligit meras sordes,</l>
     <l n="15">Putrem palumbum, mortuumve caponem.</l>
     <l n="16">Et doliorum turbidam bibit faecem,</l>
     <l n="17">Tamquam Falernum consulare, vel Chium,</l>
     <l n="18">Opimianae quod refuderint cellae.</l>
     <l n="19">Nec jam profestis hoc, sed Idibus tantum</l>
     <l n="20">Sacrisque potat ferculis Calendarum.</l>
     <l n="21">Et mane veste currit anxius rapta</l>
     <l n="22">Ad architectos, marmorumque sectores,</l>
     <l n="23">Ut de sepulcro conserat novas lites.</l>
     <l n="24">Quos jam misellos pessimis modis mulctat;</l>
     <l n="25">Ducit, reducit, distrahit, rapit, vexat,</l>
     <l n="26">Per angiportus, viculosque, clivosque,</l>
     <l n="27">Et per ruinas Urbis, et per anfractus</l>
     <l n="28">Monstrat theatra, porticusque priscorum,</l>
     <l n="29">Arcusque claris Principum sacros armis;</l>
     <l n="30">Hinc et Deorum templa, et obrutas thermas,</l>
     <l n="31">Et quidquid altis fornicum subest clivis:</l>
     <l n="32">Nec jam Favissas linquit, et nigros Manes.</l>
     <l n="33">Demum trecentis quum laboribus fractos,</l>
     <l n="34">Et aestuantes pariter, et fame siccos</l>
     <l n="35">Vix officinae post meridiem reddit</l>
     <l n="36">Jam feriatae, vectibusque adhuc clausae;</l>
     <l n="37">Culpat coronas, zophorumque permutat.</l>
     <l n="38">Spiras reformat, et scapos columnarum:</l>
     <l n="39">Et nunc Etruscas, nunc Corinthias mavult</l>
     <l n="40">Nunc Doricarum laudat ordinem tantum;</l>
     <l n="41">Guttas, triglyphos, taenias, toros, plinthos.</l>
     <l n="42">Quid cum columnis nunc tibi, Vetustine,</l>
     <l n="43">Aut cum voluta, Jonicisve pulvinis?</l>
     <l n="44">Dormi, miselle; sat diu laborasti:</l>
     <l n="45">Coenare fessos et aliquando permitte.</l>
     <l n="46">Aut, si sepulcri cura te coquit tanta,</l>
     <l n="47">Cadaver istud vel Gemoniis conde.</l>
    </lg>
   </lg>
  </body>
 </text>
</TEI>