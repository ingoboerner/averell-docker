<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - La campagna di Francesco Gonzaga nel regno di Napoli.</title>
    <author>Marcantonio Aldegati</author>
   </titleStmt>
   <extent>
    <measure unit="stanza">1</measure>
    <measure unit="line">165</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-la-campagna-di-francesc</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - La campagna di Francesco Gonzaga nel regno di Napoli.</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - La campagna di Francesco Gonzaga nel regno di Napoli.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Et te dives opum, magnorum dives avorum,</l>
     <l n="2">Laudibus immodicis tellus Campania cantat,</l>
     <l n="3">Audet teque parem superis summoque Tonanti</l>
     <l n="4">Dicere, Phlegraeo stravit quom Marte Gigantes.</l>
     <l n="5">Non minus in Gallos vidit te Marte feroces</l>
     <l n="6">Irruere et forti vibrantem spicula dextra,</l>
     <l n="7">Torsit in obstantem quam fulmina dira Tiphoea</l>
     <l n="8">Iupiter et coelum crudeli strage redemit.</l>
     <l n="9">Te primi videre Osci nova bella parantem,</l>
     <l n="10">In ferrumque sua pro libertate ruentem;</l>
     <l n="11">Te Sinuessa tepens, Vulturni cantat et unda,</l>
     <l n="12">Teque colunt si qui tacitis servantur Amyclis;</l>
     <l n="13">Moenia te Fundi Martem superare fatentur,</l>
     <l n="14">Atque habitata Lamo quondam Caieta domusque</l>
     <l n="15">Lestrigonum, vicina freto, cinctumque palude</l>
     <l n="16">Linternum et Cumae fatorum arcana ferentes.</l>
     <l n="17">Nuceria undantes mirata est sanguine campos</l>
     <l n="18">Marte tuo et Gaurus, statio tranquilla carinis;</l>
     <l n="19">Teque Dicarchei sternentem Gallica castra</l>
     <l n="20">Viderunt populi, dicti de nomine iuris,</l>
     <l n="21">Parthenope et quondam Grais habitata colonis</l>
     <l n="22">Se tibi debere per saecula cuncta fatetur:</l>
     <l n="23">Libera nanque fuit flammis ferroque ruinaque</l>
     <l n="24">Ingenti virtute tua, qua sidera tangis.</l>
     <l n="25">Te medio servatus honos, servata supelex;</l>
     <l n="26">Sexus uterque huius vitam diffundere fatis </l>
     <l n="27">Debet in aeternum pro te; nec pervia Nola</l>
     <l n="28">Annibali meritos semper tibi tradet honores;</l>
     <l n="29">Aliphae et vacuae, Clanius quas cingit, Acerrae</l>
     <l n="30">Pectore te memori servabunt tempus in omne,</l>
     <l n="31">Et quos unda lavat Sarni, quos sulphure Phlegra</l>
     <l n="32">Territat, atque ardens Misenus et ore Typhoei</l>
     <l n="33">Baiae eructantes flammas, Ithacensia regna.</l>
     <l n="34">Immemor antiqui nec erit saxosa Telonis</l>
     <l n="35">Insula, barbarici regis servata tumultu</l>
     <l n="36">Quod sit Marte tuo, nec te Callatia corde</l>
     <l n="37">Expellet, parvis Callatia praedita muris,</l>
     <l n="38">Nec te Surrentum, nec te cerealis Avella;</l>
     <l n="39">Et Capua, in rebus mensuram ignara serenis</l>
     <l n="40">Posse tenere diu, te pectore semper habebit.</l>
     <l n="41">Samnites etiam tibi se debere fatentur, </l>
     <l n="42">Qui Batuli campos habitant, qui moenia Mucrae,</l>
     <l n="43">Et qui caeca plagis cingunt Boviania lustra</l>
     <l n="44">Et qui Caudinis exercent faucibus arma</l>
     <l n="45">Et qui Rufre habitant et quos Essernia nutrit,</l>
     <l n="46">Dumosis et quos Herdonia detinet agris.</l>
     <l n="47">Brutius atque tuum praeclarum nomen ad astra</l>
     <l n="48">Elevat atque iugis Lucanis nata iuventus,</l>
     <l n="49">Hyrpinique viri, quae gens hirsuta ferarum</l>
     <l n="50">Cingit lustra plagis habitatque in montibus altis</l>
     <l n="51">Venatuque alitur solo fluviique liquore</l>
     <l n="52">Pellit ab ore sitim fessique labore quiescunt.</l>
     <l n="53">Brundusiique arces Martis te numen habere</l>
     <l n="54">Et phrameam saevaeque ferunt te Pallados arma;</l>
     <l n="55">Omnes te populi Calabri reverenter adorant;</l>
     <l n="56">Leucosii tumuli bellorum gesta tuorum</l>
     <l n="57">Mirantur laudatque tuum Picentia nomen,</l>
     <l n="58">Laurea serta parant biferique rosaria Paesti,</l>
     <l n="59">Poenorumque manu quondam deleta Cerille</l>
     <l n="60">Et quos nutrit aquis Sylarus, quo saxea fiunt</l>
     <l n="61">Gurgite virgulta et rami durantur in undis,</l>
     <l n="62">Te merito laudant; pugnax ut bella Salernus,</l>
     <l n="63">Quae valida virtute geris, quae fortibus armis,</l>
     <l n="64">Vidit ab incoepto, subito se movit et hostes</l>
     <l n="65">Deseruit fideique tuae confisus adhaesit;</l>
     <l n="66">Quantus es et bello vidit Buxentia pubes.</l>
     <l n="67">Qui Sidium Sanctum gracili cum voce canebant,</l>
     <l n="68">Illius atque aris quondam dare thura solebant,</l>
     <l n="69">Te super astra ferunt; Latii te voce parentem</l>
     <l n="70">Una omnes dicunt, quos inter patria Crispi,</l>
     <l n="71">Primus in historia cecinit qui proelia Romae.</l>
     <l n="72">Te quoque Casperula et Foruli Cybelique Reate</l>
     <l n="73">Sacratum quondam Phrygiae, quo fertur ab aevo</l>
     <l n="74">Maiorum Latiae medium telluris inesse,</l>
     <l n="75">Non desunt summos axes attollere cantu.</l>
     <l n="76">Nursia, Sertori quondam celebrata triumphis,</l>
     <l n="77">In Tetrica te rupe canit; te laudibus ornant</l>
     <l n="78">Implumesque Cures, posuit queis moenia Sabbus.</l>
     <l n="79">Quin et Faunigenae cantant te voce Latini</l>
     <l n="80">Laurentumque domus et sacri culta Numici</l>
     <l n="81">Et sylva Ausoniae, quondam sacrata Dianae,</l>
     <l n="82">Quaeve manus habitant Rutulorum, Daunia regna;</l>
     <l n="83">Hostia nec Tusci posita est quae in faucibus amnis</l>
     <l n="84">Te sine laude sua merito sinit esse decoro,</l>
     <l n="85">Sit quamvis partes Gallorum et signa secuta:</l>
     <l n="86">Ipsa etiam virtus laudes acquirit ab hoste.</l>
     <l n="87">Tibur ab Argeo positumque in monte colono</l>
     <l n="88">Fortunaeque iugis gelidis Praeneste dicatum,</l>
     <l n="89">Antemnae et si quid restat, nec Marte nec aevo</l>
     <l n="90">Dirruta sit penitus, Gonzagum nomen in astra</l>
     <l n="91">Extollit turcaque sonat sonat undique turca;</l>
     <l n="92">Nec te Crustumium, nec te silet unda Labici,</l>
     <l n="93">Quive Anienis aquas potant, qui Tybridis undas.</l>
     <l n="94">Simbrivii et gelidas ripas qui rura coluntque</l>
     <l n="95">Et saevis qui rura domant Aequicula rastris</l>
     <l n="96">Et quae Pontinos despectat pendula campos</l>
     <l n="97">Setia, misceri mensis nisi digna Lyaei,</l>
     <l n="98">Nec positae tua gesta silent in valle Velitrae,</l>
     <l n="99">Nec Cora, nec miserum nimium stagnantia ventrem</l>
     <l n="100">Signia vina ferens, non te Pontina palusque,</l>
     <l n="101">Liventi coeno turbat quam squalidus Ufens;</l>
     <l n="102">Anxuris et summo tollunt tua nomina coelo</l>
     <l n="103">Moenia, sublimi resident quae vertice montis</l>
     <l n="104">Hernica saxa canunt; te dives Anagnia voce</l>
     <l n="105">Elevat ad superos, profugis habitata Pelasgis;</l>
     <l n="106">Atque Ferentinae gentes et Alatria pubes</l>
     <l n="107">Privernique cohors, Sorae et malesana iuventus</l>
     <l n="108">Te, quamvis hostem credat, sine laudibus esse</l>
     <l n="109">Non patitur propriis: cunctis placet inclyta virtus.</l>
     <l n="110">Scaptia, si prisci retinet quid nominis, in te</l>
     <l n="111">Antiquos oculos vertit gaudetque potenti</l>
     <l n="112">Esse duces Latio, tutum hoc qui Marte feroci</l>
     <l n="113">Barbarie possint servare et regna tueri,</l>
     <l n="114">Regna tuis armis saevo servata tumultu.</l>
     <l n="115">Non Frabateriae populus, non monte nivoso</l>
     <l n="116">Consita tantorum meritorum Attina negabit</l>
     <l n="117">Praemia digna dari cumulis, non territa bellis</l>
     <l n="118">Sinuessa aut Frusino non unquam tardus ad arma</l>
     <l n="119">Et vada Fibreni Lyris qui iungitur undis,</l>
     <l n="120">Quamvis sulphureis tacitoque ad littora cursu</l>
     <l n="121">Labitur, Arpinas quem summa spectat ab arce</l>
     <l n="122">Pallados, et cinctum viridanti fronde Venafrum,</l>
     <l n="123">Non tacita te voce canunt, non voce triumphos</l>
     <l n="124">Defraudare volunt: summis te laudat Aquinum</l>
     <l n="125">Vocibus, insigni clarum virtute poetae,</l>
     <l n="126">Picenique ferunt Martis te numen habere,</l>
     <l n="127">A Pico qui nomen habent; scopulosa Numanae</l>
     <l n="128">Rura tuum celebrant, quo tendis ad aethera, nomen.</l>
     <l n="129">Pro te littoreae fumant altaria Cuprae,</l>
     <l n="130">Atque Truentinae si sunt in flumine turres</l>
     <l n="131">Te amplexu accipiunt, Veneris te concinit Ancon</l>
     <l n="132">Olim sacra domus, nec te silet unda Vamani,</l>
     <l n="133">Adriacis quae semper erit memoranda ruinis,</l>
     <l n="134">Attollensque Asclum Vepici signa timentis,</l>
     <l n="135">Nec te Picenos Esis qui separat Umbris</l>
     <l n="136">Iam volet esse suis sine laudibus; addet honores</l>
     <l n="137">Ipse Umber, saevis solus non raptus ab undis.</l>
     <l n="138">Te Sapis cantu et rapidus super astra Metaurus</l>
     <l n="139">Clitumnusque, sacro crescunt quo flumine tauri,</l>
     <l n="140">Tollit, et in Tybrim properans albentibus undis</l>
     <l n="141">Sulphurea Nar dirus aqua, Tiniasque Clanisque</l>
     <l n="142">Et Rubico Senonum et dictae de nomine Senae</l>
     <l n="143">Exultat laetis duce te Mevania campis,</l>
     <l n="144">Aeterno cantu ad coelum sublata Properti,</l>
     <l n="145">Et te victore Hispellum sub rupibus altis</l>
     <l n="146">Carmina laeta canit choreasque ex ordine ducit;</l>
     <l n="147">Iamque tua nebulae clarescunt luce Nequini,</l>
     <l n="148">Si qua paludosi Ingini et nomina restant,</l>
     <l n="149">Fulginia et valido quae nunc circumdata muro est</l>
     <l n="150">Ingenti te laude canunt; Amerinus et armis</l>
     <l n="151">Grande Camers qui nomen habet, qui fortis aratro est,</l>
     <l n="152">Te colit, et lactis cessit cui Sarsina dives,</l>
     <l n="153">Copia, Romanae facundia Sarsina linguae,</l>
     <l n="154">Et qui Gradivi coluerunt signa Tudertes,</l>
     <l n="155">Eridani indomitae et gentes super aethera nomen</l>
     <l n="156">Gonzagum extollunt; nostrarum antiqua Ravenna</l>
     <l n="157">Altrix Musarum summis te laudibus ornat.</l>
     <l n="158">Hac stipe conductus sub honesta pace quievi,</l>
     <l n="159">Ocia et haec tribuit, canerem quo bella Gigantum,</l>
     <l n="160">Bella quibus magnum timuerunt perdere coelum</l>
     <l n="161">Ipsi coelicolae, quibus alto incanduit axe</l>
     <l n="162">Iuppiter et fractis excussit nubibus ignes,</l>
     <l n="163">Centimanumque Gygem vexantemque astra Tiphoea</l>
     <l n="164">Viribus infandis immani fulmine adegit</l>
     <l n="165">Infernas sedes atque antra subire parentis.</l>
    </lg>
   </lg>
  </body>
 </text>
</TEI>