<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - Il ratto di Proserpina.</title>
    <author>Marcantonio Aldegati</author>
   </titleStmt>
   <extent>
    <measure unit="stanza">1</measure>
    <measure unit="line">150</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-il-ratto-di-proserpina</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - Il ratto di Proserpina.</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - Il ratto di Proserpina.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Namque ferunt olim, quassatis rupibus Aetnae,</l>
     <l n="2">Trinacriam intremuisse omnem latasque cavernas</l>
     <l n="3">Viribus igniferis ventoque dedisse furenti,</l>
     <l n="4">Et timuisse Iovem Stygium ne Tartara Phoebus</l>
     <l n="5">Luce sua hic nunquam visa terreret et umbras.</l>
     <l n="6">Ille domos nigras nimio terrore relinquens</l>
     <l n="7">Curru iungit equos atra fuligine tinctos,</l>
     <l n="8">Exit et a Stygiis antris totamque pererrat</l>
     <l n="9">Trinacriam cautusque ambit fundamina terrae;</l>
     <l n="10">Sed quom causa metus non sit, loca nulla labare</l>
     <l n="11">Quom cernit, trigamque suam quom vertit ad undas</l>
     <l n="12">Infernas, saevis stimulis quom pungit Alastrum</l>
     <l n="13">Orneumque atrum nimiumque immane frementem,</l>
     <l n="14">Atque Etholum et Nyctum, "certe non tutus abibis,</l>
     <l n="15">-Alma Venus dixit- certe mea lumina cernes</l>
     <l n="16">Quae tibi Phoebeis maiores ignibus ignes</l>
     <l n="17">Praebebunt", natumque suum complexa volantem</l>
     <l n="18">Et Ditem aspiciens Ericina ab rupe vagantem:</l>
     <l n="19">"Nate, meae vires, mea magna potentia -dixit-</l>
     <l n="20">Nate, faces atque arma manu, cape tela, Cupido,</l>
     <l n="21">Tela, quibus superas coelum quod continet in se</l>
     <l n="22">Quodque alti tegit unda freti, quod sustinet ipsa</l>
     <l n="23">Tellus; sed Stygium restat te vincere regem.</l>
     <l n="24">Quid Pluton cessat duras sentire sagittas?</l>
     <l n="25">Ad quid tu differs? magni pars tertia mundi</l>
     <l n="26">An erit imperii nostri vel numinis expers?</l>
     <l n="27">Ipsi etiam superi incipiunt nos spernere, nostro</l>
     <l n="28">Debilitata polo est perditque potentia vires:</l>
     <l n="29">Arbitrio quo vult Pallas per inane vagatur,</l>
     <l n="30">Nec mea tela timet nec quae fera spicula vibras.</l>
     <l n="31">Istud idem Diana facit, spes quaerit easdem</l>
     <l n="32">Filia frugiferae Cereris: quod sperat et illud,</l>
     <l n="33">Si patiemur, erit; nostri si tangit honoris</l>
     <l n="34">Cura animum, vel si qua tui stat gloria regni,</l>
     <l n="35">Plutoni coniunge deam, fac sentiat ignes</l>
     <l n="36">Illa tuos, nostris flammis uratur uterque".</l>
     <l n="37">Nulla mora est: arcum tendit pharetraque sagittam</l>
     <l n="38">Extrahit auratam duroque hanc ponit in arcu</l>
     <l n="39">Atque illam hamatam Stygii in praecordia regis</l>
     <l n="40">Eveit; illa tremens flammas et vulnera fecit.</l>
     <l n="41">Est prope Nisaeos colles lacus altus et ingens,</l>
     <l n="42">Quem Pergusa vocant: dant hinc per colla canoros</l>
     <l n="43">Longa modos cygni; plures non sentit in undis</l>
     <l n="44">Dulcibus et volucres aut inter prata Cayster</l>
     <l n="45">Edere diversos cantus, non Asia plures</l>
     <l n="46">Laeta palus modulos audit, non littora Ponti.</l>
     <l n="47">Hunc virides buxi et lauri myrtique coronant</l>
     <l n="48">Et ramis laetas spargunt frondentibus umbras;</l>
     <l n="49">Flore novo redolent ripae semperque virenti</l>
     <l n="50">Gcrmine replentur, sunt hic violaeque rosaeque;</l>
     <l n="51">Ver hic perpetuum dices fore: venerat illuc</l>
     <l n="52">Nympharum comitata choro Proserpina dulci.</l>
     <l n="53">Certatim flores et candida lilia carpunt,</l>
     <l n="54">Certatim calathos haerbis redolentibus implent</l>
     <l n="55">Certatimque comas viridanti fronde coronant.</l>
     <l n="56">Sed forma excellit cunctas Proserpina nymphas</l>
     <l n="57">Nec summi est mentita Iovis de semine natam.</l>
     <l n="58">Hac visa exarsit Pluton et frena relinquens</l>
     <l n="59">Desiliit curru mediamque amplectitur et se</l>
     <l n="60">Inferni regem patruum seque esse fatetur;</l>
     <l n="61">Et fugit hinc praeceps curruque imponit amatum</l>
     <l n="62">Pondus et inde feros duris calcaribus urget</l>
     <l n="63">Acceleratque domum Stygiam. Proserpina clamat</l>
     <l n="64">Et matrem comitesque vocat, sed nulla vocanti</l>
     <l n="65">Tradit opem; lacerat vestes scinditque capillos</l>
     <l n="66">Moesta suos, placuit Stygio quibus illa tyranno.</l>
     <l n="67">Pungit equos stimulis raptor, diffundit habenas</l>
     <l n="68">Acceleratque fugam: per olentia sulfure fertur</l>
     <l n="69">Flumina perque lacus, per stagna calentia perque</l>
     <l n="70">Anfractus varios, quibus emersere Palisci.</l>
     <l n="71">Ausa hic Tartareo Ciane se opponere regi,</l>
     <l n="72">Ne gener et Cereris foret ille est ausa parare,</l>
     <l n="73">Et sua diversas distendens brachia partis</l>
     <l n="74">Obstat; at immensam fundit Saturnius iram,</l>
     <l n="75">Terribilesque ortatur equos et nomine quemque</l>
     <l n="76">Voce vocat magnoque ferit conamine terram</l>
     <l n="77">Et sceptrum valido vibrat regale lacerto,</l>
     <l n="78">Gurgitis inque ima fixit: panduntur hiatus</l>
     <l n="79">Telluris subito, Stygias queis ivit ad undas.</l>
     <l n="80">At Ciane in fontem versa est, quam flevit Anapis</l>
     <l n="81">Ingemuitque diu: stultum est contemnere divos.</l>
     <l n="82">Alma Ceres moestis ululatibus omnia replet</l>
     <l n="83">Perque omnes terras, per totum currit et orbem,</l>
     <l n="84">Quaerit et amissam natam numquamve quiescit.</l>
     <l n="85">Aspicit hanc ortus, videt hanc occasus euntem;</l>
     <l n="86">Irrequieta manet semper noctuque dieque.</l>
     <l n="87">Illa sitim patiturque famem et quoscumque labores</l>
     <l n="88">Et dolet et queritur quod non invenerit usquam</l>
     <l n="89">Persephonen; rursus Siculae telluris hiatus</l>
     <l n="90">Tendit et in partis oculos tunc dirigit omnis.</l>
     <l n="91">Ad Cianes casu direxit lumina fontem,</l>
     <l n="92">Quae, quom non posset Cereri narrare quid olim </l>
     <l n="93">Viderat et lingua narrantis et ore careret,</l>
     <l n="94">Quod potuit, zonam summa monstravit ab unda</l>
     <l n="95">Persephones et signa dedit manifesta quod illa</l>
     <l n="96">Partibus his fuerat partisque advenerat illas.</l>
     <l n="97">Tunc dea diffudit lacrimas, tunc pectora pugnis</l>
     <l n="98">Percussit rapuitque comas, ut cingula novit.</l>
     <l n="99">Incusat terras omnes, incusat et undas</l>
     <l n="100">Sicaniamque odit, fruges et denegat illi;</l>
     <l n="101">Ante alias Siculae telluri denegat arva</l>
     <l n="102">Reddere depositum, frangit sata laeta, bovumque</l>
     <l n="103">Frangit aratra manu pariterque exosa colonos</l>
     <l n="104">Perdit et infoelix lolium consurgit in agris,</l>
     <l n="105">Frumentumque negant fuerant quae semina terris</l>
     <l n="106">Tradita, vel pereunt primis madefacta sub haerbis,</l>
     <l n="107">Vel nimio sub sole cadunt, pascuntur et illa</l>
     <l n="108">Et volucres vermesque et labilis officit haerba.</l>
     <l n="109">Est Arethusa tamen terrae miserata labores;</l>
     <l n="110">Nam Cereri narrat Stygium rapuisse tyrannum</l>
     <l n="111">Phersephonen terramque nihil meruisse quod esset</l>
     <l n="112">Tam despecta illi, talem at vetuisse rapinam</l>
     <l n="113">Conatu potuit quali, sed numinis iram</l>
     <l n="114">Tartarei tolerasse diu dirumque furorem</l>
     <l n="115">Non potuisse diu et tandem cessisse tyranno.</l>
     <l n="116">"Vera loquor: tribuit caros, non Aetna parentes,</l>
     <l n="117">Sicelis haud ego sum, Pisa est mihi patria, duco</l>
     <l n="118">Elide quod generis nostri, quod sanguinis extat.</l>
     <l n="119">Hanc terram peregrina colo, servare rogamus</l>
     <l n="120">Quam te, ne pendat tristem sine crimine poenam.</l>
     <l n="121">Non audita loquor: visa est tua filia regis</l>
     <l n="122">In domibus Stygii, Stygio dum gurgite labor;</l>
     <l n="123">Tristis erat nec adhuc totos posuisse timores</l>
     <l n="124">Vultu signa dabat stabatque interrita nundum".</l>
     <l n="125">Haec postquam audivit mater ceu saxea facta est,</l>
     <l n="126">Obstupuit, gelidusque tremor per membra cucurrit,</l>
     <l n="127">Et dolor attonitam feeit, nec promere vocem,</l>
     <l n="128">Fundere nec lacrimas potuit, sed tristis et amens</l>
     <l n="129">Huc illuc errat; sed postquam amentia cessit,</l>
     <l n="130">Conscendit currum, iuncti per inane dracones</l>
     <l n="131">Quem virides dirique trahunt, ascendit Olympum</l>
     <l n="132">Alloquiturque Iovem, sparsis per colla capillis;</l>
     <l n="133">Nec lacrimis caruere genae faciesque doloris</l>
     <l n="134">Plena fuit, tandem supplex his vocibus usa est:</l>
     <l n="135">"Ad te, sancte pater, venio, tua numina posco,</l>
     <l n="136">Sanguine mota meo, summum te filia patrem,</l>
     <l n="137">Si miserae matris te gratia nulla movebit,</l>
     <l n="138">En moveat, vilis precor haec ne sit tibi cura,</l>
     <l n="139">Edita ne pigeat quod sit de corpore nostro.</l>
     <l n="140">Est quaesita mihi terras mea nata per omnis;</l>
     <l n="141">Non inventa tamen, tamen est sed nata reperta,</l>
     <l n="142">Si reperire potest amittere dicier esse.</l>
     <l n="143">Scimus ubi tantum maneat: stat praeda tyranni</l>
     <l n="144">Inferni, natae est communis praedo maritus;</l>
     <l n="145">Filia non meruit tales, pater inclyte, taedas.</l>
     <l n="146">Fac modo reddatur: raptam nos esse feremus".</l>
     <l n="147">His precibus miscet lacrimas, quo gratior esset,</l>
     <l n="148">In longum vetuit quas spargere Iupiter illi;</l>
     <l n="149">Nam dedit amplexus et consolantia verba</l>
     <l n="150">Dixit et inde dedit potum laethale papaver.</l>
    </lg>
   </lg>
  </body>
 </text>
</TEI>