<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - (C, XX)</title>
    <author>Marcantonio Aldegati</author>
   </titleStmt>
   <extent>
    <measure unit="stanza">29</measure>
    <measure unit="line">58</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-c-xx</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - (C, XX)</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - (C, XX)</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Saepe ego tentavi demens amittere tela,</l>
     <l n="2">Quae nostro semper pectore fixa manent.</l>
    </lg>
    <lg n="2">
     <l n="3">Saepe per umbrosas silvas, per devia rura,</l>
     <l n="4">Fugi ego per montes, per iuga summa, Tite.</l>
    </lg>
    <lg n="3">
     <l n="5">Hei mihi, si ad Teles peteremque ad littora Gangis,</l>
     <l n="6">Ad Gangem, ad Telen usque veniret Amor.</l>
    </lg>
    <lg n="4">
     <l n="7">Non si Pegaseo vectarer in aere dorso,</l>
     <l n="8">Sive ego talaribus Mercurii fruerer.</l>
    </lg>
    <lg n="5">
     <l n="9">Icare, sive tuas alas mihi fata darentque,</l>
     <l n="10">Sive tuas Perseu, Daedale, sive tuas,</l>
    </lg>
    <lg n="6">
     <l n="11">Sive ego Triptholemi currus ascendere possem,</l>
     <l n="12">Sive ego Medeae, sive ego, Phoebe, tuos,</l>
    </lg>
    <lg n="7">
     <l n="13">Nil mihi prodessent alae, nil currus amanti:</l>
     <l n="14">Adstat Amor semper, dum magis effugio.</l>
    </lg>
    <lg n="8">
     <l n="15">Ocior est vento qui nostra pectora torquet,</l>
     <l n="16">Non illi in toto est conditus orbe locus. </l>
    </lg>
    <lg n="9">
     <l n="17">Utitur ille oculis, qui caeco lumine cernunt</l>
     <l n="18">Ultra Indum et Calpen ultraque Sauromathas;</l>
    </lg>
    <lg n="10">
     <l n="19">Utitur et manibus puerilibus ipse Cupido,</l>
     <l n="20">Quae coelo faciunt saepe timere Iovem;</l>
    </lg>
    <lg n="11">
     <l n="21">Utitur atque alis, quarum violentia ventos</l>
     <l n="22">Exuperat, nulla et pectora veste tegit.</l>
    </lg>
    <lg n="12">
     <l n="23">Spicula saeva gerit, duram gerit ille pharetram</l>
     <l n="24">Atque arcum, Libyci nobile dentis opus,</l>
    </lg>
    <lg n="13">
     <l n="25">Quem magni timuere duces, timuere deique,</l>
     <l n="26">Aequora quemque polus, Tartara quemque timent;</l>
    </lg>
    <lg n="14">
     <l n="27">Quem nunquam vellet vidisse et magnus Apollo,</l>
     <l n="28">Qui si non esset, libera cuncta forent.</l>
    </lg>
    <lg n="15">
     <l n="29">Vulnera quaeque facit nullo medicamine possunt</l>
     <l n="30">Auferri, magicis non et imaginibus.</l>
    </lg>
    <lg n="16">
     <l n="31">Gramina Medeae doctae, quoque gramina Circes</l>
     <l n="32">Nil in amore valent, nil valet ingenium.</l>
    </lg>
    <lg n="17">
     <l n="33">Clam ferit et morimur, quam sit praecognitus hostis</l>
     <l n="34">Sunt et in occulto vulnera facta loco.</l>
    </lg>
    <lg n="18">
     <l n="35">Tela petunt oculos, oculi sunt causa furoris</l>
     <l n="36">Primaque totius summa ruina mali.</l>
    </lg>
    <lg n="19">
     <l n="37">Inde petunt subito per viscera perque medullas</l>
     <l n="38">Pectus, nec medica hinc tela levantur ope.</l>
    </lg>
    <lg n="20">
     <l n="39">Taurum bis Ganges, Taurum bis vidit: ab illa</l>
     <l n="40">Quam procul a domina sum miser ipse mea!</l>
    </lg>
    <lg n="21">
     <l n="41">Nec tamen e nostro potuit removere puellam</l>
     <l n="42">Pectore dura movens omnia longa dies.</l>
    </lg>
    <lg n="22">
     <l n="43">Longa dies nescit saevum removere furorem,</l>
     <l n="44">Non longo aufertur tempore saevus Amor:</l>
    </lg>
    <lg n="23">
     <l n="45">Cynthia sit quamvis oculis abscondita nostris,</l>
     <l n="46">In nostro est semper Cynthia corde tamen.</l>
    </lg>
    <lg n="24">
     <l n="47">Si vado, si sto, si dormio, Cynthia mecum est,</l>
     <l n="48">Mecum rure manet, mecum et in urbe manet.</l>
    </lg>
    <lg n="25">
     <l n="49">Hei mihi, quod nullo sum liber tempore Amore,</l>
     <l n="50">Nullo ego sum vacuus tempore vulneribus.</l>
    </lg>
    <lg n="26">
     <l n="51">Vel sit in occasu, vel sit Tymbraeus in ortu,</l>
     <l n="52">Vel teneat medium clarus Apollo polum,</l>
    </lg>
    <lg n="27">
     <l n="53">Uror ego et saevae torquent mea viscera flammae</l>
     <l n="54">Et nunquam flammis pectora nostra vacant.</l>
    </lg>
    <lg n="28">
     <l n="55">Tollere crudelem nescit medicina furorem,</l>
     <l n="56">Nec formidatis ipse levatur aquis.</l>
    </lg>
    <lg n="29">
     <l n="57">Haec tantum nostrum tollet medicina furorem,</l>
     <l n="58">Cynthia si mecum vivet in igne pari.</l>
    </lg>
   </lg>
  </body>
 </text>
</TEI>