<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - Le glorie dei Gonzaga.</title>
    <author>Marcantonio Aldegati</author>
   </titleStmt>
   <extent>
    <measure unit="stanza">1</measure>
    <measure unit="line">98</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-le-glorie-dei-gonzaga</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - Le glorie dei Gonzaga.</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - Le glorie dei Gonzaga.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Cernis quo niteat Ludovicus lumine, lunae</l>
     <l n="2">Orbe in fulgenti, stant quo sub sidere purae</l>
     <l n="3">Magnorum heroum mentes, queis posse subire</l>
     <l n="4">Nundum artus dedimus, morsu quos tempora frangunt?</l>
     <l n="5">Gonzagum decus immensum Ludovicus avorum</l>
     <l n="6">Aeternum et specimen, toto quo iustior alter</l>
     <l n="7">Nec probitate aderit virtute et maior in orbe,</l>
     <l n="8">Pulcrior aut armis: quam pulcra prole parentem</l>
     <l n="9">Aspice se faciet! cernis virtute micantem</l>
     <l n="10">Illum, qui claro ingenio transcendere coelum</l>
     <l n="11">Prudentique animo quaecumque futura videtur</l>
     <l n="12">Vertere et elapsum quod sit sub mente tenere?</l>
     <l n="13">Hic Federicus erit, cuius si vita superstes</l>
     <l n="14">Orbe diu fiet, nostrum decus ibit in auras</l>
     <l n="15">Altius aethereas et divum numina toto</l>
     <l n="16">Et magis atque magis mundo manifesta vigebunt.</l>
     <l n="17">Cernis cui sacrae circumdant tempora vittae,</l>
     <l n="18">Pontificale nitet cuius sub numine sceptrum?</l>
     <l n="19">Hic Franciscus erit, Ludovici clara per orbem</l>
     <l n="20">Progenies totum, fiet quae moribus aequis</l>
     <l n="21">Atque animo elato et miti pietate fideque;</l>
     <l n="22">Quem flebit Romana cohors accincta galero</l>
     <l n="23">Purpureo, ad coelum nos quom revocabimus illum.</l>
     <l n="24">Noscet enim quanto niteat magis inclyta virtus</l>
     <l n="25">Nobiliore viro, praeclaro sanguine quam sit</l>
     <l n="26">Dignius et nasci virtuti atque addere mores.</l>
     <l n="27">Quem fremere ut Mavors cernis sub fortibus armis,</l>
     <l n="28">Audet qui fati extremum pro laude subire,</l>
     <l n="29">Herois tanti proles est tertia, cuius</l>
     <l n="30">Servabunt longo si tempore stamina Parcae,</l>
     <l n="31">O quanto in terris superorum gloria fiet</l>
     <l n="32">Maior et uberius nostrum decus ibit in auras!</l>
     <l n="33">Fata sed humanis semper sunt invida rebus.</l>
     <l n="34">Aspice sidereo vultu quam lustret avorum</l>
     <l n="35">Nomina et insigni sese super aethera tollat</l>
     <l n="36">Virtute armorum, potius qui saeva subire</l>
     <l n="37">Fata volet quam luce frui sine munere laudis,</l>
     <l n="38">Martis honos Latiique decus lumenque Rodulphus.</l>
     <l n="39">Hic res Ausonias, magno vastante tumultu</l>
     <l n="40">Gallorum, valido quaeret dum Marte tueri,</l>
     <l n="41">Corruet et nostras fatis properantibus arces</l>
     <l n="42">Accedet, magno gemitu Latiique dolore.</l>
     <l n="43">Ille etiam insigni redimitus tempora mitra,</l>
     <l n="44">Quem cernis virtute animi mentisque decorae</l>
     <l n="45">Lumine conspicuum, proles est ultima magni</l>
     <l n="46">Herois: coelum augebit qui lumine tanto,</l>
     <l n="47">Qui nostrum nomen partes ad solis utrasque</l>
     <l n="48">Attollet clarumque decus Iovis addet honori.</l>
     <l n="49">Cernis se quanto ornabit diademate, quanto</l>
     <l n="50">Nomine per totum et fama vulgabitur orbem?</l>
     <l n="51">Tunc vides illum cinctum fulgentibus armis,</l>
     <l n="52">Cui non esse satis terras, non aequora nonque</l>
     <l n="53">Si quid mundus habet maius, reor? inclyta tantum</l>
     <l n="54">Huius erunt gesta et tanta virtute beatas</l>
     <l n="55">Conscendet superum sedes, ut cernere nundum</l>
     <l n="56">Possim ego quae tanti virtuti praemia donem.</l>
     <l n="57">Pectore cana fides huius regnabit et auras</l>
     <l n="58">Aethereas linquet contenta habitare sub huius</l>
     <l n="59">Astraea imperio, pietas nec clarior ullo</l>
     <l n="60">Esse loco poterit tanti quam pectore regis;</l>
     <l n="61">Largior in cunctos quis erit, quis mitior illo,</l>
     <l n="62">Fortior et bello rebusque paratior altis?</l>
     <l n="63">O decus aeternum Latii, tota Itala tellus</l>
     <l n="64">Debebit semper tibi: nam servire coactam</l>
     <l n="65">Hanc video genti externae, ni dextera fortis</l>
     <l n="66">Invictusque animus bello tuus et tua virtus</l>
     <l n="67">Succurret, virtus adversis vivida rebus.</l>
     <l n="68">Tu Franciscus eris, forti qui milite franges</l>
     <l n="69">Francorum turmas, Latium et tutabere saeva</l>
     <l n="70">Barbarie, stabis qui longo tempore in aevo:</l>
     <l n="71">Sic fore fata petunt; non es violabilis ullo</l>
     <l n="72">Mortali sed nostra manus super aethera ponet</l>
     <l n="73">Et prope te nostras faciam requiescere sedes.</l>
     <l n="74">Tu Iovis in terris clara virtute tenebis</l>
     <l n="75">Imperium coeloque Iovi te iure secundum</l>
     <l n="76">Esse volet coetus divum, nullusque negabit</l>
     <l n="77">Has merito partas tantas tibi tradere sedes;</l>
     <l n="78">Et fratres aderunt una Gismundus et alter.</l>
     <l n="79">Gismundus, quem fata volent imponere coelo,</l>
     <l n="80">Purpureo insignem petaso, licet invida rebus</l>
     <l n="81">Quae semper magnis obstat fortuna vetare</l>
     <l n="82">Hoc volet: at virtus fortunae interrita saevae</l>
     <l n="83">Casibus est, fati et morsus nil curat iniqui.</l>
     <l n="84">Tempus erit quom tu, Tyrio insignite galero,</l>
     <l n="85">Invidia pereunte, Deum sacra numina pones</l>
     <l n="86">Sede sua in terris moresque exire malignos</l>
     <l n="87">E sancto coetu facies; venientibus annis</l>
     <l n="88">Evenit et virtus maior, mutantur honore</l>
     <l n="89">Et mores, media et virtus nitet ipsa senecta.</l>
     <l n="90">Aspice Ioannis lumen, quem fata secundum</l>
     <l n="91">Esse volent Martem, tenera qui saeva iuventa</l>
     <l n="92">Arma geret vitamque volet pro laude periclis</l>
     <l n="93">Tradere, conspicuum credens magis esse sub armis</l>
     <l n="94">Posse mori, turpi quam vivere velle veterno.</l>
     <l n="95">O quanta ad superum sedes sub fortibus armis</l>
     <l n="96">Virtute extollet sese, nec nomine avorum</l>
     <l n="97">Nomen habere minus volet, at quaecumque subire</l>
     <l n="98">Ardua bella, magis captus dulcedine laudis.</l>
    </lg>
   </lg>
  </body>
 </text>
</TEI>