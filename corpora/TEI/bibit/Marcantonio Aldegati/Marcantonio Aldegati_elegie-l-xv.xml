<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - (L, XV)</title>
    <author>Marcantonio Aldegati</author>
   </titleStmt>
   <extent>
    <measure unit="stanza">25</measure>
    <measure unit="line">50</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-l-xv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - (L, XV)</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - (L, XV)</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Saepe ego tentavi duris me solvere nodis,</l>
     <l n="2">Implicuit collo quos mihi saevus Amor.</l>
    </lg>
    <lg n="2">
     <l n="3">Saepe per umbrosas sylvas, per devia rura</l>
     <l n="4">Fugi ego flammigeri tela cruenta dei.</l>
    </lg>
    <lg n="3">
     <l n="5">Ast ego si peterem Gangem Scythiamque nivosam,</l>
     <l n="6">Ad Gangem, ad Scythiam, Fauste, veniret Amor.</l>
    </lg>
    <lg n="4">
     <l n="7">Non si Pegaseo veherer per inane caballo</l>
     <l n="8">Vinciretque meos aurea penna pedes,</l>
    </lg>
    <lg n="5">
     <l n="9">Sive ego Triptholemi currus conscendere possem,</l>
     <l n="10">Sive ego Medeae, sive ego, Phoebe, tuos,</l>
    </lg>
    <lg n="6">
     <l n="11">Effugere haud possem vibrat quae tela Cupido:</l>
     <l n="12">Quo magis effugio, me magis illa petunt.</l>
    </lg>
    <lg n="7">
     <l n="13">Ocyus est vento telum quod mittit ab arcu</l>
     <l n="14">Securumque potest hoc nihil esse diu.</l>
    </lg>
    <lg n="8">
     <l n="15">Omnia devincit deus hic, qui lumine caeco</l>
     <l n="16">Ultra Indum et Calpen Sauromathasque videt.</l>
    </lg>
    <lg n="9">
     <l n="17">Aurea penna nitet tergo, qua fulgur et auras</l>
     <l n="18">Praeterit, in summo qua petit axe Iovem.</l>
    </lg>
    <lg n="10">
     <l n="19">Spicula saeva gerit, Cressam gerit ille pharetram</l>
     <l n="20">Atque arcum, nivei nobile dentis opus,</l>
    </lg>
    <lg n="11">
     <l n="21">Quem magni timuere duces, timuere deique;</l>
     <l n="22">Qui si non esset, libera cuncta forent.</l>
    </lg>
    <lg n="12">
     <l n="23">Vulnera quae infigit nullo medicamine possunt</l>
     <l n="24">Sanari, magicis non et imaginibus.</l>
    </lg>
    <lg n="13">
     <l n="25">Gramina Medeae, Aeaeae gramina Circes</l>
     <l n="26">Nil in amore valent, nil valet ingenium.</l>
    </lg>
    <lg n="14">
     <l n="27">Nos necat et morimur, quam sit ferus agnitus hostis</l>
     <l n="28">Sunt et in occulto vulnera facta loco.</l>
    </lg>
    <lg n="15">
     <l n="29">Ille oculos in se vertit torquetque medullas;</l>
     <l n="30">Nescitur tanti prima ruina mali.</l>
    </lg>
    <lg n="16">
     <l n="31">Non loca, non tempus possunt removere furorem:</l>
     <l n="32">Verus amor nulla conditione perit.</l>
    </lg>
    <lg n="17">
     <l n="33">Longa dies rigidos potuit lenire leones,</l>
     <l n="34">Longa dies molli saxa liquore terit,</l>
    </lg>
    <lg n="18">
     <l n="35">At non longa dies misero succurrit amanti:</l>
     <l n="36">In nostro semper pectore vivit Amor.</l>
    </lg>
    <lg n="19">
     <l n="37">Aetatis licet octo meae sint lustra ruentis</l>
     <l n="38">Obnubatque meas aspera barba genas,</l>
    </lg>
    <lg n="20">
     <l n="39">Concutit ille tamen diro mea pectora telo,</l>
     <l n="40">Maior et insurgit pectore flamma meo.</l>
    </lg>
    <lg n="21">
     <l n="41">Me duo devincunt oculi, qui sydera vincunt</l>
     <l n="42">Et par cum Phoebi lumine lumen habent.</l>
    </lg>
    <lg n="22">
     <l n="43">Iis ego non horam possum sperare quietem,</l>
     <l n="44">Iis mea libertas vendita tota fuit.</l>
    </lg>
    <lg n="23">
     <l n="45">Fulvia me duro retinet sub Amore merentem;</l>
     <l n="46">Non sinit alterius, non sinit esse mei.</l>
    </lg>
    <lg n="24">
     <l n="47">Me solum illius radii consumere possunt</l>
     <l n="48">Et somnum fessis rumpere luminibus.</l>
    </lg>
    <lg n="25">
     <l n="49">Fulvia post Manes, dederint modo fata, placebit:</l>
     <l n="50">Divinum in tenebris haec mihi lumen erit.</l>
    </lg>
   </lg>
  </body>
 </text>
</TEI>