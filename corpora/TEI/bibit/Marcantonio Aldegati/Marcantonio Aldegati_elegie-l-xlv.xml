<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Elegie - (L, XLV)</title>
    <author>Marcantonio Aldegati</author>
   </titleStmt>
   <extent>
    <measure unit="stanza">36</measure>
    <measure unit="line">72</measure>
   </extent>
   <publicationStmt>
    <publisher>UNED University</publisher>
    <idno>Marcantonio Aldegati_elegie-l-xlv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Elegie - (L, XLV)</title>
     <author>Marcantonio Aldegati</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Elegie - (L, XLV)</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ordiar unde tuum, Dari, super aethera nomen</l>
     <l n="2">Tollere? quae nostrum Musa fovebit opus?</l>
    </lg>
    <lg n="2">
     <l n="3">Me miserum liquit doctarum turba sororum,</l>
     <l n="4">Mi negat auratam pulcher Apollo lyram.</l>
    </lg>
    <lg n="3">
     <l n="5">Circum te cantus, circum te culta choreas,</l>
     <l n="6">Circum te plausus turba novena facit.</l>
    </lg>
    <lg n="4">
     <l n="7">Undosum mea cymba tremit conscendere pontum:</l>
     <l n="8">Quam durum est parva lintre secare fretum!</l>
    </lg>
    <lg n="5">
     <l n="9">Ille potest tuta qui se statione tenere </l>
     <l n="10">Dignus naufragio est si petit ille mare;</l>
    </lg>
    <lg n="6">
     <l n="11">Parva timet volucris proprium quae linquere nidum</l>
     <l n="12">Et volat hinc casu digna perire suo est.</l>
    </lg>
    <lg n="7">
     <l n="13">Icarus, aethereas ausus volitare per auras,</l>
     <l n="14">Ipse suo infelix nomine signat aquas.</l>
    </lg>
    <lg n="8">
     <l n="15">Hectora qui falsis voluit tentare sub armis</l>
     <l n="16">Hectoreae sensit quam potuere manus.</l>
    </lg>
    <lg n="9">
     <l n="17">Troilus, ah nimium dispar, congressus Achilli,</l>
     <l n="18">Dira ab inaequali funera Marte tulit.</l>
    </lg>
    <lg n="10">
     <l n="19">Olim Calliope, coetu comitata sororum,</l>
     <l n="20">Aethereo doctos movit in axe sonos.</l>
    </lg>
    <lg n="11">
     <l n="21">Numina laetantur dulci modulamine, dulci</l>
     <l n="22">Laetantur cantu sydera summa trahi.</l>
    </lg>
    <lg n="12">
     <l n="23">In medio Paean stupet agmine, convocat omnis</l>
     <l n="24">Ardalidas, subito mandat ut ima petant</l>
    </lg>
    <lg n="13">
     <l n="25">Et doceant genus humanum quo sidera cantu</l>
     <l n="26">Celsa rotent, quales dentur ab axe soni.</l>
    </lg>
    <lg n="14">
     <l n="27">Linquunt astra deae, Parnasia culmina tangunt:</l>
     <l n="28">Arguta resonat collis uterque lyra.</l>
    </lg>
    <lg n="15">
     <l n="29">Undique concurrit tellus vicina, sonoro</l>
     <l n="30">Audito cantu, vernat amoenus ager.</l>
    </lg>
    <lg n="16">
     <l n="31">Floret Hyampeum redolenti germine, floret</l>
     <l n="32">Tithorea et variis Cyrrha rubet rosulis.</l>
    </lg>
    <lg n="17">
     <l n="33">Celsa Cytheronis fervent iuga carmine montis,</l>
     <l n="34">Turba puellares ducit honesta choros.</l>
    </lg>
    <lg n="18">
     <l n="35">Incipiunt cantare homines et Linus et Orpheus:</l>
     <l n="36">Maeonium resonat carmen utrumque nemus.</l>
    </lg>
    <lg n="19">
     <l n="37">Docta cothurnati petit astra Thalia Maronis,</l>
     <l n="38">Tangit et aeternos arma virumque deos;</l>
    </lg>
    <lg n="20">
     <l n="39">Ipseque, littorea redimitus tempora myrto,</l>
     <l n="40">Immiti absumptus morte Tibullus amat.</l>
    </lg>
    <lg n="21">
     <l n="41">Usque adeo cantare iuvat, versare choreas,</l>
     <l n="42">Usque adeo tristi morte perire iuvat,</l>
    </lg>
    <lg n="22">
     <l n="43">Ut genus humanum oblitum potuque ciboque </l>
     <l n="44">Tristia maluerit fata subire iocis.</l>
    </lg>
    <lg n="23">
     <l n="45">Nam postquam ad superos axes se turba recepit,</l>
     <l n="46">Turba solent vates qua super astra vehi,</l>
    </lg>
    <lg n="24">
     <l n="47">Mortales periere fame, dulcedine capti</l>
     <l n="48">Pieridum cantus Pieridumque soni.</l>
    </lg>
    <lg n="25">
     <l n="49">Non illos Cereris, non illos cura Lyaei,</l>
     <l n="50">Non movet a cantu dulcis et alta quies.</l>
    </lg>
    <lg n="26">
     <l n="51">Assistunt mitique cadunt modulamine nec se,</l>
     <l n="52">Sint licet in media morte, levant modulis.</l>
    </lg>
    <lg n="27">
     <l n="53">Ii casus tetigere deos, tetigere labores,</l>
     <l n="54">Humanumque genus movit ab axe Iovem.</l>
    </lg>
    <lg n="28">
     <l n="55">Forma hominis subito querulae fit imago cicadae,</l>
     <l n="56">Quae canit et vitae est immemor usque suae.</l>
    </lg>
    <lg n="29">
     <l n="57">Tu vero nostri splendor tu maxima saecli</l>
     <l n="58">Gloria, cui Phoebus Pieridesque favent,</l>
    </lg>
    <lg n="30">
     <l n="59">Solus ab excelso deductum carmen Olympo</l>
     <l n="60">Ipse tenes: nobis rauca Minerva datur.</l>
    </lg>
    <lg n="31">
     <l n="61">Unus ego, ex illis quorum attenuata querelis</l>
     <l n="62">Forma fuit cantu, sub nova fata trahor;</l>
    </lg>
    <lg n="32">
     <l n="63">Nec mea Permessi tetigerunt labra liquores,</l>
     <l n="64">Pegaseum nectar nec mea Musa sapit,</l>
    </lg>
    <lg n="33">
     <l n="65">Ut valeam doctos inter numerarier illos,</l>
     <l n="66">Virginea quorum tempora fronde micant.</l>
    </lg>
    <lg n="34">
     <l n="67">Tu, cui pacato coelestia numina vultu</l>
     <l n="68">Arrident, doctos pone, poeta, modos.</l>
    </lg>
    <lg n="35">
     <l n="69">Ipse ego, crudeli nimium subiectus Amori,</l>
     <l n="70">Cogor inaequali vulnera ferre pede.</l>
    </lg>
    <lg n="36">
     <l n="71">Per varios casus, per iniquae fulmina sortis,</l>
     <l n="72">Territa nostra canit Musa suas lachrymas.</l>
    </lg>
   </lg>
  </body>
 </text>
</TEI>