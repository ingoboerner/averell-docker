<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Traduzione dell'Iliade - Libro settimo</title>
    <author>Vincenzo Monti</author>
   </titleStmt>
   <extent>
    <measure unit="stanza">42</measure>
    <measure unit="line">600</measure>
   </extent>
   <publicationStmt>
    <publisher>UNED University</publisher>
    <idno>Vincenzo Monti_traduzione-dell-iliade-libro-s</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Traduzione dell'Iliade - Libro settimo</title>
     <author>Vincenzo Monti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Traduzione dell'Iliade - Libro settimo</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Così dicendo, dalle porte eruppe</l>
     <l n="2">seguìto dal fratello il grande Ettorre.</l>
     <l n="3">Ardono entrambi di far pugna: e quale</l>
     <l n="4">i naviganti allegra amico vento</l>
     <l n="5">che un Dio lor manda allor che stanchi ei sono</l>
     <l n="6">d'agitar le spumanti onde co' remi,</l>
     <l n="7">e cascano le membra di fatica;</l>
     <l n="8">tali al desìo de' Teucri essi appariro.</l>
    </lg>
    <lg n="2">
     <l n="9">A prima giunta Paride stramazza</l>
     <l n="10">Menestio d'Arna abitatore, e figlio</l>
     <l n="11">del portator di clava Areitòo,</l>
     <l n="12">a cui lo partorìa Filomedusa</l>
     <l n="13">per grand'occhi lodata. Ettore attasta</l>
     <l n="14">Eionèo di lancia alla cervice</l>
     <l n="15">sotto l'elmetto, e morto lo distende.</l>
     <l n="16">Glauco, duce de' Licii, a un tempo istesso</l>
     <l n="17">d'un colpo di zagaglia ad Ifinòo,</l>
     <l n="18">prole di Dèssio, l'omero trafigge</l>
     <l n="19">appunto in quella che salìa sul cocchio,</l>
     <l n="20">e dal cocchio al terren morto il trabocca.</l>
    </lg>
    <lg n="3">
     <l n="21">Vista la strage degli Achei, Minerva</l>
     <l n="22">dall'Olimpo calossi impetuosa</l>
     <l n="23">verso il sacro Ilïon. La vide Apollo</l>
     <l n="24">dalla pergàmea rocca, e vincitori</l>
     <l n="25">bramando i Teucri, le si fece incontro</l>
     <l n="26">vicino al faggio, e favellò primiero:</l>
    </lg>
    <lg n="4">
     <l n="27">Figlia di Giove, e quale il cor t'invade</l>
     <l n="28">furia novella? E qual sì grande affetto</l>
     <l n="29">dall'olimpo ti spinge? a portar forse</l>
     <l n="30">della pugna agli Achei la dubbia palma,</l>
     <l n="31">poiché niuna ti tocca il cor pietade</l>
     <l n="32">dello strazio de' Teucri? Or su, m'ascolta,</l>
     <l n="33">e fia lo meglio. Si sospenda in questo</l>
     <l n="34">giorno la zuffa, e alla novella aurora</l>
     <l n="35">si ripigli e s'incalzi infin che Troia</l>
     <l n="36">cada: da che la sua caduta a voi</l>
     <l n="37">possenti Dive il cor cotanto invoglia.</l>
    </lg>
    <lg n="5">
     <l n="38">Sia così, Palla gli rispose: io scesi</l>
     <l n="39">fra i Troiani e gli Achei con questa mente.</l>
     <l n="40">Ma come avvisi di quetar la pugna?</l>
    </lg>
    <lg n="6">
     <l n="41">Suscitiam, replicava il saettante</l>
     <l n="42">figlio di Giove, suscitiam la forte</l>
     <l n="43">alma d'Ettorre a provocar qualcuno</l>
     <l n="44">de' prodi Achivi a singolar tenzone:</l>
     <l n="45">e indignati gli Achivi un valoroso</l>
     <l n="46">spingano anch'essi a cimentarsi in campo</l>
     <l n="47">da solo a solo col troian guerriero.</l>
    </lg>
    <lg n="7">
     <l n="48">Disse, e Minerva acconsentìa. Conobbe</l>
     <l n="49">de' consultanti iddii tosto il disegno</l>
     <l n="50">il Prïamide Elèno in suo pensiero,</l>
     <l n="51">e ad Ettore venuto: Ettore, ei disse,</l>
     <l n="52">pari a quello d'un nume è il tuo consiglio;</l>
     <l n="53">ma udir vuoi tu del tuo fratello il senno?</l>
     <l n="54">Fa dall'armi cessar Teucri ed Achei,</l>
     <l n="55">e degli Achei tu sfida il più valente</l>
     <l n="56">a singolar certame. Io ti fo certo</l>
     <l n="57">che il tuo giorno fatal non giunse ancora;</l>
     <l n="58">così mi dice degli Dei la voce.</l>
    </lg>
    <lg n="8">
     <l n="59">Esultò di letizia all'alto invito</l>
     <l n="60">il valoroso: e presa per lo mezzo</l>
     <l n="61">la sua gran lancia, e tra l'un campo e l'altro</l>
     <l n="62">procedendo, fe' alto alle troiane</l>
     <l n="63">falangi; ed elle soffermârsi tutte.</l>
     <l n="64">Soffermârsi del pari al riverito</l>
     <l n="65">cenno d'Atride i coturnati Achivi,</l>
     <l n="66">e in forma d'avoltoi Minerva e Febo</l>
     <l n="67">sull'alto faggio s'arrestâr di Giove,</l>
     <l n="68">con diletto mirando de' guerrieri</l>
     <l n="69">quinci e quindi seder dense le file</l>
     <l n="70">d'elmi orrende e di scudi e d'aste erette.</l>
    </lg>
    <lg n="9">
     <l n="71">Quale è l'orror che di Favonio il soffio</l>
     <l n="72">nel suo primo spirar spande sul mare,</l>
     <l n="73">che destato s'arruffa e l'onde imbruna;</l>
     <l n="74">tale de' Teucri e degli Achei nel vasto</l>
     <l n="75">campo sedute comparìan le file.</l>
     <l n="76">Trasse Ettorre nel mezzo, e così disse:</l>
    </lg>
    <lg n="10">
     <l n="77">Udite, o Teucri, udite attenti, o Achivi</l>
     <l n="78">ciò che nel petto mi ragiona il core.</l>
     <l n="79">Ratificar non piacque all'alto Giove</l>
     <l n="80">i nostri giuramenti, e in suo segreto</l>
     <l n="81">agli uni e agli altri macchinar ne sembra</l>
     <l n="82">grandi infortunii, finché l'ora arrivi</l>
     <l n="83">ch'Ilio per voi s'atterri, o che voi stessi</l>
     <l n="84">atterrati restiate appo le navi.</l>
     <l n="85">Or quando il vostro campo il fior racchiude</l>
     <l n="86">degli Achivi guerrieri, esca a duello</l>
     <l n="87">chi cuor si sente: lo disfida Ettorre.</l>
     <l n="88">Eccovi i patti del certame, e Giove</l>
     <l n="89">testimonio ne sia. Se il mio nemico</l>
     <l n="90">m'ucciderà, dell'armi ei mi dispogli,</l>
     <l n="91">e le si porti; ma il mio corpo renda,</l>
     <l n="92">onde i Troiani e le troiane spose</l>
     <l n="93">m'onorino del rogo. Ov'io lui spegna,</l>
     <l n="94">ed Apollo la palma a me conceda,</l>
     <l n="95">porteronne le tolte armi nel sacro</l>
     <l n="96">Ilio, e del nume appenderolle al tempio:</l>
     <l n="97">ma l'intatto cadavere alle navi</l>
     <l n="98">vi sarà rimandato, onde d'esequie</l>
     <l n="99">l'orni l'achea pietade e di sepolcro</l>
     <l n="100">su l'Ellesponto. Lo vedrà de' posteri</l>
     <l n="101">naviganti qualcuno, e fia che dica:</l>
     <l n="102">ecco la tomba d'un antico prode</l>
     <l n="103">che combattendo coll'illustre Ettorre</l>
     <l n="104">glorïoso perì. Questo fia detto,</l>
     <l n="105">ed eterno vivrassi il nome mio.</l>
    </lg>
    <lg n="11">
     <l n="106">All'audace disfida ammutoliro</l>
     <l n="107">gli Achei, tementi d'accettarla, e insieme</l>
     <l n="108">di recusarla vergognosi. Alfine</l>
     <l n="109">in piè rizzossi Menelao, nell'imo</l>
     <l n="110">del cor gemendo, ed in acerbi detti</l>
     <l n="111">prorompendo gridò: Vili superbi,</l>
     <l n="112">Achive, non Achei! Fia questo il colmo</l>
     <l n="113">dell'ignominia, se tra voi non trova</l>
     <l n="114">quell'audace Troian chi gli risponda.</l>
     <l n="115">Oh possiate voi tutti in nebbia e polve</l>
     <l n="116">resoluti sparir, voi che vi state</l>
     <l n="117">qui senza core immoti e senza onore.</l>
     <l n="118">Ma io medesmo, io sì, contra costui</l>
     <l n="119">scenderò nell'arena. In man de' numi</l>
     <l n="120">della vittoria i termini son posti.</l>
    </lg>
    <lg n="12">
     <l n="121">Ciò detto, l'armi indossa. E certo allora</l>
     <l n="122">per le mani d'Ettorre, o Menelao</l>
     <l n="123">trovato avresti di tua vita il fine,</l>
     <l n="124">(ch'egli di forza ti vincea d'assai)</l>
     <l n="125">se subito in piè surti i prenci achivi</l>
     <l n="126">non rattenean tua foga. Egli medesmo</l>
     <l n="127">il regnatore Atride Agamennóne</l>
     <l n="128">l'afferrò per la mano, e, Tu deliri,</l>
     <l n="129">disse, e il delirio non ti giova. Or via,</l>
     <l n="130">fa senno, e premi il tuo dolor, né spinto</l>
     <l n="131">da bellicosa gara avventurarti</l>
     <l n="132">con un più prode di cui tutti han tema,</l>
     <l n="133">col Prïamide Ettorre. Anco il Pelìde,</l>
     <l n="134">sì più forte di te, lo scontro teme</l>
     <l n="135">di quella lancia nel conflitto. Or dunque</l>
     <l n="136">ritorna alla tua schiera, e statti in posa.</l>
     <l n="137">Gli desteranno incontra altro più fermo</l>
     <l n="138">duellator gli Achivi, e tal ch'Ettorre,</l>
     <l n="139">intrepido quantunque ed indefesso,</l>
     <l n="140">metterà volentier, se dritto io veggo,</l>
     <l n="141">le ginocchia in riposo, ove pur sia</l>
     <l n="142">che netto egli esca dalla gran tenzone.</l>
    </lg>
    <lg n="13">
     <l n="143">Svolse il saggio parlar del sommo Atride</l>
     <l n="144">del fratello il pensier, che obbedïente</l>
     <l n="145">quetossi, e lieti gli levâr di dosso</l>
     <l n="146">le bell'arme i sergenti. Allor nel mezzo</l>
     <l n="147">surse Nèstore, e disse: Eterni Dei!</l>
     <l n="148">Oh di che lutto ricoprirsi io veggio</l>
     <l n="149">la casa degli eroi, l'achea contrada!</l>
     <l n="150">Oh quanto in cor ne gemerà l'antico</l>
     <l n="151">di cocchi agitator Pelèo, di lingua</l>
     <l n="152">fra' Mirmidón sì chiaro e di consiglio;</l>
     <l n="153">egli che in sua magion solea di tutti</l>
     <l n="154">gli Achei le schiatte dimandarmi e i figli,</l>
     <l n="155">e giubilava nell'udirli! Ed ora</l>
     <l n="156">se per Ettorre ei tutti li sapesse</l>
     <l n="157">di terror costernati, oh come al cielo</l>
     <l n="158">alzerebbe le mani, e pregherebbe</l>
     <l n="159">di scendere dolente anima a Pluto!</l>
     <l n="160">O Giove padre, o Pallade, o divino</l>
     <l n="161">di Latona figliuol! ché non son io</l>
     <l n="162">nel fior degli anni, come quando in riva</l>
     <l n="163">pugnâr del ratto Celadonte i Pilii</l>
     <l n="164">con la sperta di lancia arcade gente</l>
     <l n="165">sotto il muro di Fea verso le chiare</l>
     <l n="166">del Jàrdano correnti? Alla lor testa</l>
     <l n="167">Ereutalion venìa, che pari a nume</l>
     <l n="168">l'armatura regal d'Arëitòo</l>
     <l n="169">indosso avea, del divo Arëitòo</l>
     <l n="170">che gli uomin tutti e le ben cinte donne</l>
     <l n="171">clavigero nomâr; perché non d'arco</l>
     <l n="172">né di lunga asta armato ei combattea,</l>
     <l n="173">ma con clava di ferro poderosa</l>
     <l n="174">rompea le schiere. A lui diè morte poscia,</l>
     <l n="175">pel valore non già, ma per inganno</l>
     <l n="176">Licurgo al varco d'un angusto calle,</l>
     <l n="177">ove il rotar della ferrata clava</l>
     <l n="178">al suo scampo non valse; ché Licurgo</l>
     <l n="179">prevenendone il colpo traforògli</l>
     <l n="180">l'epa coll'asta, e stramazzollo; e l'armi</l>
     <l n="181">così gli tolse che da Marte egli ebbe,</l>
     <l n="182">armi che poscia l'uccisor portava</l>
     <l n="183">ne' fervidi conflitti; insin che, fatto</l>
     <l n="184">per vecchiezza impotente, al suo diletto</l>
     <l n="185">prode scudiero Ereutalion le cesse.</l>
     <l n="186">Di queste dunque altero iva costui</l>
     <l n="187">disfidando i più forti, ed atterriti</l>
     <l n="188">n'eran sì tutti, che nessun si mosse.</l>
     <l n="189">Ma io mi mossi audace core, e d'anni</l>
     <l n="190">minor di tutti m'azzuffai con esso,</l>
     <l n="191">e col favor di Pallade lo spensi:</l>
     <l n="192">forte eccelso campion che in molta arena</l>
     <l n="193">giaceami steso al piede. Oh mi fiorisse</l>
     <l n="194">or quell'etade e la mia forza intègra!</l>
     <l n="195">Per certo Ettorre troverìa qui tosto</l>
     <l n="196">chi gli risponda. E voi del campo acheo</l>
     <l n="197">i più forti, i più degni, ad incontrarlo</l>
     <l n="198">voi non andrete con allegro petto?</l>
    </lg>
    <lg n="14">
     <l n="199">Tacque: e rizzârsi subitani in piedi</l>
     <l n="200">nove guerrieri. Si rizzò primiero</l>
     <l n="201">il re de' prodi Agamennón; rizzossi</l>
     <l n="202">dopo lui Dïomede, indi ambedue</l>
     <l n="203">gl'impetuosi Aiaci; indi, col fido</l>
     <l n="204">Merïon bellicoso, Idomenèo;</l>
     <l n="205">e poscia d'Evemón l'inclito figlio</l>
     <l n="206">Eurìpilo, e Toante Andremonìde,</l>
     <l n="207">e il saggio Ulisse finalmente. Ognuno</l>
     <l n="208">chiese il certame coll'eroe troiano.</l>
    </lg>
    <lg n="15">
     <l n="209">Disse allora il buon veglio: Arbitra sia</l>
     <l n="210">della scelta la sorte, e sia l'eletto,</l>
     <l n="211">salvo tornando dall'ardente agone,</l>
     <l n="212">degli Achei la salute e di sé stesso.</l>
    </lg>
    <lg n="16">
     <l n="213">Segna a quel detto ognun sua sorte: e dentro</l>
     <l n="214">l'elmo la gitta del maggiore Atride.</l>
     <l n="215">La turba intanto supplicante ai numi</l>
     <l n="216">sollevava le palme; e con gli sguardi</l>
     <l n="217">fissi nel cielo udìasi dire: O Giove,</l>
     <l n="218">fa che la sorte il Telamònio Aiace</l>
     <l n="219">nomi, o il Tidìde, o di Micene il sire.</l>
    </lg>
    <lg n="17">
     <l n="220">Così pregava; e il cavalier Nestorre</l>
     <l n="221">agitava le sorti: ed ecco uscirne</l>
     <l n="222">quella che tutti desïâr. La prese,</l>
     <l n="223">e a dritta e a manca ai prenci achivi in giro</l>
     <l n="224">la mostrava l'araldo, e nullo ancora</l>
     <l n="225">la conoscea per sua. Ma come, andando</l>
     <l n="226">dall'uno all'altro, il banditor pervenne</l>
     <l n="227">al Telamònio Aiace e gliela porse,</l>
     <l n="228">riconobbe l'eroe lieto il suo segno,</l>
     <l n="229">e gittatolo in mezzo, Amici, è mia,</l>
     <l n="230">gridò, la sorte, e ne gioisce il core,</l>
     <l n="231">che su l'illustre Ettòr spera la palma.</l>
     <l n="232">Voi, mentre l'armi io vesto, al sommo Giove</l>
     <l n="233">supplicate in silenzio, onde non sia</l>
     <l n="234">dai teucri orecchi il vostro prego udito;</l>
     <l n="235">o supplicate ad alta voce ancora,</l>
     <l n="236">se sì vi piace, ché nessuno io temo,</l>
     <l n="237">né guerriero v'avrà che mio malgrado</l>
     <l n="238">di me trionfi, né per fallo mio.</l>
     <l n="239">Sì rozzo in guerra non lasciommi, io spero,</l>
     <l n="240">la marzïal palestra in Salamina,</l>
     <l n="241">né il chiaro sangue di che nato io sono.</l>
    </lg>
    <lg n="18">
     <l n="242">Disse; e gli Achivi alzâr gli sguardi al cielo,</l>
     <l n="243">e a Giove supplicâr con questi accenti:</l>
     <l n="244">Saturnio padre, che dall'Ida imperi</l>
     <l n="245">massimo, augusto! vincitor deh rendi</l>
     <l n="246">e glorïoso Aiace; o se pur anco</l>
     <l n="247">t'è caro Ettorre e lo proteggi, almeno</l>
     <l n="248">forza ad entrambi e gloria ugual concedi.</l>
    </lg>
    <lg n="19">
     <l n="249">Di splendid'armi frettoloso intanto</l>
     <l n="250">Aiace si vestiva: e poiché tutte</l>
     <l n="251">l'ebbe assunte dintorno alla persona,</l>
     <l n="252">concitato avviossi, e camminava</l>
     <l n="253">quale incede il gran Marte allor che scende</l>
     <l n="254">tra fiere genti stimolate all'armi</l>
     <l n="255">dallo sdegno di Giove, e dall'insana</l>
     <l n="256">roditrice dell'alme empia Contesa.</l>
     <l n="257">Tale si mosse degli Achei trinciera</l>
     <l n="258">lo smisurato Aiace, sorridendo</l>
     <l n="259">con terribile piglio, e misurava</l>
     <l n="260">a vasti passi il suol, l'asta crollando</l>
     <l n="261">che lunga sul terren l'ombra spandea.</l>
     <l n="262">Di letizia esultavano gli Achivi</l>
     <l n="263">a riguardarlo; ma per l'ossa ai Teucri</l>
     <l n="264">corse subito un gelo. Palpitonne</l>
     <l n="265">lo stesso Ettòr; ma né schivar per tema</l>
     <l n="266">il fier cimento, né tra' suoi ritrarsi</l>
     <l n="267">più non gli lice, ché fu sua la sfida.</l>
     <l n="268">E già gli è sopra Aiace coll'immenso</l>
     <l n="269">pavese che parea mobile torre;</l>
     <l n="270">opra di Tichio, d'Ila abitatore,</l>
     <l n="271">prestantissimo fabbro, che di sette</l>
     <l n="272">costruito l'avea ben salde e grosse</l>
     <l n="273">cuoia di tauro, e indóttavi di sopra</l>
     <l n="274">una falda d'acciar. Con questo al petto</l>
     <l n="275">enorme scudo il Telamònio eroe</l>
     <l n="276">fêssi avanti al Troiano, e minaccioso</l>
     <l n="277">mosse queste parole: Ettore, or chiaro</l>
     <l n="278">saprai da solo a sol quai prodi ancora</l>
     <l n="279">rimangono agli Achei dopo il Pelìde</l>
     <l n="280">cuor di lïone e rompitor di schiere.</l>
     <l n="281">Irato coll'Atride egli alle navi</l>
     <l n="282">neghittoso si sta; ma noi siam tali,</l>
     <l n="283">che non temiamo lo tuo scontro, e molti.</l>
     <l n="284">Comincia or tu la pugna, e tira il primo.</l>
    </lg>
    <lg n="20">
     <l n="285">Nobile prence Telamònio Aiace,</l>
     <l n="286">rispose Ettorre, a che mi tenti, e parli</l>
     <l n="287">come a imbelle fanciullo o femminetta</l>
     <l n="288">cui dell'armi il mestiero è pellegrino?</l>
     <l n="289">E anch'io trattar so il ferro e dar la morte,</l>
     <l n="290">e a dritta e a manca anch'io girar lo scudo,</l>
     <l n="291">e infaticato sostener l'attacco,</l>
     <l n="292">e a piè fermo danzar nel sanguinoso</l>
     <l n="293">ballo di Marte, o d'un salto sul cocchio</l>
     <l n="294">lanciarmi, e concitar nella battaglia</l>
     <l n="295">i veloci destrier. Né già vogl'io</l>
     <l n="296">un tuo pari ferire insidioso,</l>
     <l n="297">ma discoperto, se arrivar ti posso.</l>
    </lg>
    <lg n="21">
     <l n="298">Ciò detto, bilanciò colla man forte</l>
     <l n="299">la lunga lancia, e saettò d'Aiace</l>
     <l n="300">il settemplice scudo. Furiosa</l>
     <l n="301">la punta trapassò la ferrea falda</l>
     <l n="302">che di fuor lo copriva, e via scorrendo</l>
     <l n="303">squarciò sei giri del bovin tessuto,</l>
     <l n="304">e al settimo fermossi. Allor secondo</l>
     <l n="305">trasse Aiace, e colpì di Prìamo il figlio</l>
     <l n="306">nella rotonda targa. Traforolla</l>
     <l n="307">il frassino veloce, e nell'usbergo</l>
     <l n="308">sì addentro si ficcò, che presso al lombo</l>
     <l n="309">lacerògli la tunica. Piegossi</l>
     <l n="310">Ettore a tempo, ed evitò la morte.</l>
    </lg>
    <lg n="22">
     <l n="311">Ricovrò l'uno e l'altro il proprio telo,</l>
     <l n="312">e all'assalto tornâr come per fame</l>
     <l n="313">fieri leoni, o per vigor tremendi</l>
     <l n="314">arruffati cinghiali alla montagna.</l>
     <l n="315">Di nuovo Ettorre coll'acuto cerro</l>
     <l n="316">colpì lo scudo ostil, ma senza offesa,</l>
     <l n="317">ch'ivi la punta si curvò: di nuovo</l>
     <l n="318">trasse Aiace il suo telo, ed alla penna</l>
     <l n="319">dello scudo ferendo, a parte a parte</l>
     <l n="320">lo trapassò, gli punse il collo, e vivo</l>
     <l n="321">sangue spiccionne. Né per ciò l'attacco</l>
     <l n="322">lasciò l'audace Ettorre. Era nel campo</l>
     <l n="323">un negro ed aspro enorme sasso: a questo</l>
     <l n="324">diè di piglio il Troiano, e contra il Greco</l>
     <l n="325">lo fulminò. Percosse il duro scoglio</l>
     <l n="326">il colmo dello scudo, e orribilmente</l>
     <l n="327">ne rimbombò la ferrea piastra intorno.</l>
     <l n="328">Seguì l'esempio il gran Telamonìde,</l>
     <l n="329">ed afferrato e sollevato ei pure</l>
     <l n="330">un altro più d'assai rude macigno,</l>
     <l n="331">con forza immensa lo rotò, lo spinse</l>
     <l n="332">contra il nemico. Il molar sasso infranse</l>
     <l n="333">l'ettoreo scudo, e di tal colpo offese</l>
     <l n="334">lui nel ginocchio, che riverso ei cadde</l>
     <l n="335">con lo scudo sul petto: ma rizzollo</l>
     <l n="336">immantinente di Latona il figlio.</l>
     <l n="337">E qui tratte le spade i due campioni</l>
     <l n="338">più da vicino si ferìan, se ratti,</l>
     <l n="339">messaggieri di Giove e de' mortali,</l>
     <l n="340">non accorrean gli araldi, il teucro Idèo,</l>
     <l n="341">e l'achivo Taltibio, ambo lodati</l>
     <l n="342">di prudente consiglio. Entrâr costoro</l>
     <l n="343">con securtade in mezzo ai combattenti,</l>
     <l n="344">ed interposto fra le nude spade</l>
     <l n="345">il pacifico scettro, il saggio Idèo</l>
     <l n="346">così primiero favellò: Cessate,</l>
     <l n="347">diletti figli, la battaglia. Entrambi</l>
     <l n="348">siete cari al gran Giove, entrambi (e chiaro</l>
     <l n="349">ognun sel vede) acerrimi guerrieri:</l>
     <l n="350">ma la notte discende, e giova, o figli,</l>
     <l n="351">alla notte obbedir. — Dimandi Ettorre</l>
     <l n="352">questa tregua, rispose il fiero Aiace:</l>
     <l n="353">primo ei tutti sfidonne, e primo ei chiegga.</l>
     <l n="354">Ritirerommi, se l'esempio ei porga.</l>
    </lg>
    <lg n="23">
     <l n="355">E l'illustre rival tosto riprese:</l>
     <l n="356">Aiace, i numi ti largîr cortesi</l>
     <l n="357">pari alla forza ed al valore il senno,</l>
     <l n="358">e nel valor tu vinci ogni altro Acheo.</l>
     <l n="359">Abbian riposo le nostr'armi, e cessi</l>
     <l n="360">la tenzon. Pugneremo altra fiata</l>
     <l n="361">finché la Parca ne divida, e intera</l>
     <l n="362">all'uno o all'altro la vittoria doni.</l>
     <l n="363">Or la notte già cade, e della notte</l>
     <l n="364">romper non dêssi la ragion. Tu riedi</l>
     <l n="365">dunque alle navi a rallegrar gli Achivi,</l>
     <l n="366">i congiunti, gli amici. Io nella sacra</l>
     <l n="367">città rientro a serenar de' Teucri</l>
     <l n="368">le meste fronti e le dardanie donne</l>
     <l n="369">che in lunghi pepli avvolte appiè dell'are</l>
     <l n="370">per me si stanno a supplicar. Ma pria</l>
     <l n="371">di dipartirci, un mutuo dono attesti</l>
     <l n="372">la nostra stima: e gli Achei poscia e i Teucri</l>
     <l n="373">diran: Costoro duellâr coll'ira</l>
     <l n="374">di fier nemici, e separârsi amici.</l>
    </lg>
    <lg n="24">
     <l n="375">Così dicendo, la sua propria spada</l>
     <l n="376">gli presentò d'argentei chiovi adorna</l>
     <l n="377">con fulgida vagina ed un pendaglio</l>
     <l n="378">di leggiadro lavoro; Aiace a lui</l>
     <l n="379">il risplendente suo purpureo cinto.</l>
    </lg>
    <lg n="25">
     <l n="380">Così divisi, agli Achei l'uno, ai Teucri</l>
     <l n="381">l'altro avviossi. Esilarârsi i Teucri,</l>
     <l n="382">vivo il lor duce ritornar veggendo</l>
     <l n="383">dalla forza scampato e dall'invitte</l>
     <l n="384">mani d'Aiace; e trepidanti ancora</l>
     <l n="385">del passato periglio alla cittade</l>
     <l n="386">l'accompagnaro. Dall'opposta parte</l>
     <l n="387">della palma superbo il lor campione</l>
     <l n="388">guidâr gli Achivi al padiglion d'Atride,</l>
     <l n="389">che per tutti onorar tosto al Tonante</l>
     <l n="390">un bue quinquenne in sacrificio offerse.</l>
     <l n="391">Lo scuoiâr, lo spaccâr, lo fêro in brani</l>
     <l n="392">acconciamente, e negli spiedi infisso</l>
     <l n="393">l'abbrustolâr con molta cura, e tolto</l>
     <l n="394">il tutto al foco, l'apprestâr sul desco,</l>
     <l n="395">e banchettando ne cibò ciascuno</l>
     <l n="396">a pien talento. Ma l'immenso tergo</l>
     <l n="397">del sacro bue donollo Agamennóne</l>
     <l n="398">d'onore in segno al vincitor guerriero.</l>
    </lg>
    <lg n="26">
     <l n="399">Del cibarsi e del ber spento il desìo,</l>
     <l n="400">il buon veglio Nestorre, di cui sempre</l>
     <l n="401">ottimo uscìa l'avviso, in questo dire</l>
     <l n="402">svolse il suo senno: Atride e duci achei,</l>
     <l n="403">questo giorno fatal la vita estinse</l>
     <l n="404">di molti prodi, del cui sangue rossa</l>
     <l n="405">fe' l'aspro Marte la scamandria riva,</l>
     <l n="406">e all'Orco ne passâr l'ombre insepolte.</l>
     <l n="407">Al nuovo sole le nostr'armi adunque</l>
     <l n="408">si restino tranquille, e noi sul campo</l>
     <l n="409">convenendo, imporrem le salme esangui</l>
     <l n="410">su le carrette, e muli oprando e buoi,</l>
     <l n="411">qui ne faremo il pio trasporto, e al rogo</l>
     <l n="412">le darem lungi dalle navi alquanto,</l>
     <l n="413">onde al nostro tornar nel patrio suolo</l>
     <l n="414">le ceneri portarne ai mesti figli.</l>
     <l n="415">E dintorno alla pira una comune</l>
     <l n="416">tomba ergeremo, e di muraglia e d'alte</l>
     <l n="417">torri, a difesa delle navi e nostra,</l>
     <l n="418">con rapido lavor la cingeremo,</l>
     <l n="419">e salde vi apriremo e larghe porte</l>
     <l n="420">per l'egresso de' cocchi. Indi un'esterna</l>
     <l n="421">profonda fossa scaverem che tutta</l>
     <l n="422">circondi la muraglia, e de' cavalli</l>
     <l n="423">l'impeto affreni e de' pedon, se mai</l>
     <l n="424">de' Teucri irrompa l'orgoglioso ardire.</l>
    </lg>
    <lg n="27">
     <l n="425">Disse, e tutti annuiro i prenci achei.</l>
     <l n="426">Di Priamo alle soglie in questo mentre</l>
     <l n="427">su l'alta iliaca rocca i Teucri anch'essi</l>
     <l n="428">tenean confusa e trepida consulta.</l>
     <l n="429">Primo il saggio Antenòr sì prese a dire:</l>
    </lg>
    <lg n="28">
     <l n="430">Dardànidi, Troiani, e voi venuti</l>
     <l n="431">in sussidio di Troia, i sensi udite</l>
     <l n="432">che il cor mi porge. Rendasi agli Atridi</l>
     <l n="433">con tutto il suo tesor l'argiva Elèna.</l>
     <l n="434">Violammo noi soli il giuramento,</l>
     <l n="435">e quindi inique le nostr'armi sono.</l>
     <l n="436">Se non si rende, non avrem che danno.</l>
    </lg>
    <lg n="29">
     <l n="437">Così detto, s'assise. E surto in piedi</l>
     <l n="438">il bel marito della bella Argiva</l>
     <l n="439">così Pari rispose: Al cor m'è grave,</l>
     <l n="440">Antènore, il tuo detto, e so che porti</l>
     <l n="441">una miglior sentenza in tuo segreto.</l>
     <l n="442">Ché se parli davver, davvero i numi</l>
     <l n="443">ti han tolto il senno. Ma ben io qui schietti</l>
     <l n="444">i miei sensi aprirò. La donna io mai</l>
     <l n="445">non renderò, giammai. Quanto alle ricche</l>
     <l n="446">spoglie che d'Argo a queste rive addussi,</l>
     <l n="447">tutte render le voglio, ed altre ancora</l>
     <l n="448">aggiungeronne di mio proprio dritto.</l>
    </lg>
    <lg n="30">
     <l n="449">Tacque, e sul seggio si raccolse. Allora</l>
     <l n="450">in sembianza d'un Dio levossi in mezzo</l>
     <l n="451">il Dardànide Priamo, ed, Udite,</l>
     <l n="452">Teucri, ei disse, e alleati, il mio pensiero,</l>
     <l n="453">quale il cor lo significa. Pel campo</l>
     <l n="454">del consueto cibo si ristauri</l>
     <l n="455">ognuno, e attenda alla sua scolta, e vegli.</l>
     <l n="456">Col nuovo sole alle nemiche navi</l>
     <l n="457">Idèo sen vada, e ad ambedue gli Atridi</l>
     <l n="458">di Paride, cagion della contesa,</l>
     <l n="459">riferisca la mente, e una discreta</l>
     <l n="460">proposta aggiunga di cessar la guerra,</l>
     <l n="461">finché il rogo consunte abbia le morte</l>
     <l n="462">salme de' nostri, per pugnar di poi</l>
     <l n="463">finché la Parca ne spartisca, e agli uni</l>
     <l n="464">conceda o agli altri la vittoria intègra.</l>
    </lg>
    <lg n="31">
     <l n="465">Tutti assentiro riverenti al detto:</l>
     <l n="466">indi pel campo procurâr le cene</l>
     <l n="467">in divisi drappelli. Il dì novello</l>
     <l n="468">alle navi s'avvìa l'araldo Idèo,</l>
     <l n="469">e raccolti ritrova a parlamento</l>
     <l n="470">i bellicosi Achei davanti all'alta</l>
     <l n="471">agamennónia poppa. Appresentossi</l>
     <l n="472">tosto il canoro banditore, e disse:</l>
    </lg>
    <lg n="32">
     <l n="473">Atridi e duci Achei, mi diè comando</l>
     <l n="474">Prìamo e di Troia gli ottimati insieme</l>
     <l n="475">di sporvi, se vi fia grato l'udirla,</l>
     <l n="476">di Paride, cagion di questa guerra,</l>
     <l n="477">una proferta. Le ricchezze tutte</l>
     <l n="478">ch'ei d'Argo addusse (oh pria perito ei fosse!)</l>
     <l n="479">ei tutte le vi rende, ed altre ancora</l>
     <l n="480">di sua ragion n'aggiungerà. Ma quanto</l>
     <l n="481">alla gentil tua donna, o Menelao,</l>
     <l n="482">di questa ei niega il rendimento, e indarno</l>
     <l n="483">l'esortano i Troiani. E un'altra io reco</l>
     <l n="484">di lor proposta: Se quetar vi piaccia</l>
     <l n="485">della guerra il furor, finché de' morti</l>
     <l n="486">le care spoglie il foco abbia combuste,</l>
     <l n="487">per indi razzuffarci infin che piena</l>
     <l n="488">tra noi decida la vittoria il fato.</l>
    </lg>
    <lg n="33">
     <l n="489">Disse, e tutti ammutîr. Sciolse il Tidìde</l>
     <l n="490">alfin la voce; e, Niun di Pari, ei grida,</l>
     <l n="491">l'offerta accetti, né la stessa pure</l>
     <l n="492">rapita donna. Ai Dàrdani sovrasta,</l>
     <l n="493">un fanciullo il vedrìa, l'esizio estremo.</l>
    </lg>
    <lg n="34">
     <l n="494">Plausero tutti al suo parlar gli Achivi</l>
     <l n="495">con alte grida, e n'ammiraro il senno.</l>
     <l n="496">Indi vôlto all'araldo il grande Atride:</l>
     <l n="497">Idèo, diss'egli, per te stesso udisti</l>
     <l n="498">degli Achei la risposta, e in un la mia.</l>
     <l n="499">Quanto agli estinti, di buon grado assento</l>
     <l n="500">che siano incesi; ché non dêssi avaro</l>
     <l n="501">esser di rogo a chi di vita è privo,</l>
     <l n="502">né porre indugio a consolarne l'ombra</l>
     <l n="503">coll'officio pietoso. Il fulminante</l>
     <l n="504">sposo di Giuno il nostro giuro ascolti.</l>
    </lg>
    <lg n="35">
     <l n="505">Così dicendo alzò lo scettro al cielo,</l>
     <l n="506">e l'araldo tornossi entro la sacra</l>
     <l n="507">cittade ai Teucri, già del suo ritorno</l>
     <l n="508">impazienti e in pien consesso accolti.</l>
     <l n="509">Giunse, e intromesso la risposta espose.</l>
    </lg>
    <lg n="36">
     <l n="510">Si sparsero allor ratti, altri al carreggio</l>
     <l n="511">de' cadaveri intenti, altri al funèbre</l>
     <l n="512">taglio de' boschi. Dall'opposta parte</l>
     <l n="513">un cuor medesmo, una medesma cura</l>
     <l n="514">occupava gli Achivi. E già dal queto</l>
     <l n="515">grembo del mare al ciel montando il sole</l>
     <l n="516">co' rugiadosi lucidi suoi strali</l>
     <l n="517">le campagne ferìa, quando nell'atra</l>
     <l n="518">pianura si scontrâr Teucri ed Achei</l>
     <l n="519">ognuno in cerca de' suoi morti, a tale</l>
     <l n="520">dal sangue sfigurati e dalla polve,</l>
     <l n="521">che mal se ne potea, senza lavarli,</l>
     <l n="522">ravvisar le sembianze. Alfin trovati</l>
     <l n="523">e conosciuti li ponean su i mesti</l>
     <l n="524">plaustri piangendo. Ma di Prìamo il senno</l>
     <l n="525">non consentìa del pianto a' suoi lo sfogo:</l>
     <l n="526">quindi afflitti, ma muti, al rogo i Teucri</l>
     <l n="527">diero a mucchi le salme; ed arse tutte,</l>
     <l n="528">col cuor serrato alla città tornaro.</l>
    </lg>
    <lg n="37">
     <l n="529">D'un medesmo dolor rotti gli Achei</l>
     <l n="530">i lor morti ammassâr sovra la pira,</l>
     <l n="531">e come gli ebbe la funerea fiamma</l>
     <l n="532">consumati, del mar preser la via.</l>
    </lg>
    <lg n="38">
     <l n="533">Non biancheggiava ancor l'alba novella,</l>
     <l n="534">ma il barlume soltanto antelucano,</l>
     <l n="535">quando d'Achei dintorno all'alto rogo</l>
     <l n="536">scelto stuolo affollossi. E primamente</l>
     <l n="537">alzâr dappresso a quello una comune</l>
     <l n="538">tomba agli estinti, ed alla tomba accanto</l>
     <l n="539">una muraglia a edificar si diero</l>
     <l n="540">d'alti torrazzi ghirlandata, a schermo</l>
     <l n="541">delle navi e di sé: porte vi fêro</l>
     <l n="542">di salda imposta, e di gran varco al volo</l>
     <l n="543">de' bellicosi cocchi: indi lunghesso</l>
     <l n="544">l'esterno muro una profonda e vasta</l>
     <l n="545">fossa scavâr di pali irta e gremita.</l>
     <l n="546">Degli Achei la stupenda opra tal era.</l>
    </lg>
    <lg n="39">
     <l n="547">La contemplâr maravigliando i numi</l>
     <l n="548">seduti intorno al Dio de' tuoni, e irato</l>
     <l n="549">sì prese a dir l'Enosigèo Nettunno:</l>
     <l n="550">Giove padre, chi fia più tra' mortali,</l>
     <l n="551">che gl'Immortali in avvenir consulti,</l>
     <l n="552">e n'implori il favor? Vedi tu quale</l>
     <l n="553">e quanto muro gli orgogliosi Achei</l>
     <l n="554">innanti alle lor navi abbian costrutto</l>
     <l n="555">e circondato d'un'immensa fossa</l>
     <l n="556">senza offerir solenni ostie agli Dei?</l>
     <l n="557">Di cotant'opra andrà certo la fama</l>
     <l n="558">ovunque giunge la divina luce,</l>
     <l n="559">e il grido morirà delle sacrate</l>
     <l n="560">mura che al re Laomedonte un tempo</l>
     <l n="561">intorno ad Ilïone Apollo ed io</l>
     <l n="562">edificammo con assai fatica.</l>
    </lg>
    <lg n="40">
     <l n="563">Che dicesti? sdegnoso gli rispose</l>
     <l n="564">l'adunator de' nembi: altro qualunque</l>
     <l n="565">iddio di forza a te minor potrebbe</l>
     <l n="566">di questo paventar. Ma del possente</l>
     <l n="567">Enosigèo la gloria al par dell'almo</l>
     <l n="568">raggio del sole splenderà per tutto.</l>
     <l n="569">Or ben: sì tosto che gli Achei faranno</l>
     <l n="570">veleggiando ritorno al patrio lido,</l>
     <l n="571">e tu quel muro abbatti e tutto quanto</l>
     <l n="572">sprofondalo nel mare, e d'alta arena</l>
     <l n="573">coprilo sì che ogni orma ne svanisca.</l>
    </lg>
    <lg n="41">
     <l n="574">In questo favellar l'astro s'estinse</l>
     <l n="575">del giorno, e l'opra degli Achei fu piena.</l>
     <l n="576">Della sera allestite indi le mense</l>
     <l n="577">per le tende, cibâr le opime carni</l>
     <l n="578">di scannati giovenchi, e ristorârsi</l>
     <l n="579">del vino che recato avean di Lenno</l>
     <l n="580">molti navigli; e li spediva Eunèo</l>
     <l n="581">d'Issipile figliuolo e di Giasone.</l>
     <l n="582">Mille sestieri in amichevol dono</l>
     <l n="583">Eunèo ne manda ad ambedue gli Atridi;</l>
     <l n="584">compra il resto l'armata, altri con bronzo,</l>
     <l n="585">altri con lame di lucente ferro;</l>
     <l n="586">qual con pelli bovine, e qual col corpo</l>
     <l n="587">del bue medesmo, o di robusto schiavo.</l>
    </lg>
    <lg n="42">
     <l n="588">Lieto adunque imbandîr pronto convito</l>
     <l n="589">gli Achivi, e tutta banchettâr la notte.</l>
     <l n="590">Banchettava del par nella cittade</l>
     <l n="591">con gli alleati la dardania gente.</l>
     <l n="592">Ma tutta notte di Saturno il figlio</l>
     <l n="593">con terribili tuoni annunziava</l>
     <l n="594">alte sventure nel suo senno ordite.</l>
     <l n="595">Di pallido terror tutti compresi</l>
     <l n="596">dalle tazze spargean le spume a terra</l>
     <l n="597">devotamente, né verun ardìa</l>
     <l n="598">appressarvi le labbra, se libato</l>
     <l n="599">pria non avesse al prepotente Giove.</l>
     <l n="600">Corcârsi alfine, e su lor scese il sonno.</l>
    </lg>
   </lg>
  </body>
 </text>
</TEI>