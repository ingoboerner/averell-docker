<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Traduzione dell'Iliade - Libro terzo</title>
    <author>Vincenzo Monti</author>
   </titleStmt>
   <extent>
    <measure unit="stanza">38</measure>
    <measure unit="line">609</measure>
   </extent>
   <publicationStmt>
    <publisher>UNED University</publisher>
    <idno>Vincenzo Monti_traduzione-dell-iliade-libro-t</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Traduzione dell'Iliade - Libro terzo</title>
     <author>Vincenzo Monti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Traduzione dell'Iliade - Libro terzo</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Poiché sotto i lor duci ambo schierati</l>
     <l n="2">gli eserciti si fur, mosse il troiano</l>
     <l n="3">come stormo d'augei, forte gridando</l>
     <l n="4">e schiamazzando, col romor che mena</l>
     <l n="5">lo squadron delle gru, quando del verno</l>
     <l n="6">fuggendo i nembi l'oceàn sorvola</l>
     <l n="7">con acuti clangori, e guerra e morte</l>
     <l n="8">porta al popol pigmeo. Ma taciturni</l>
     <l n="9">e spiranti valor marcian gli Achivi,</l>
     <l n="10">pronti a recarsi di conserto aita.</l>
    </lg>
    <lg n="2">
     <l n="11">Come talor del monte in su la cima</l>
     <l n="12">di Scirocco il soffiar spande la nebbia</l>
     <l n="13">al pastore odïosa, al ladro cara</l>
     <l n="14">più che la notte, né va lunge il guardo</l>
     <l n="15">più che tiro di pietra: a questa guisa</l>
     <l n="16">si destava di polve una procella</l>
     <l n="17">sotto il piè de' guerrieri che veloci</l>
     <l n="18">l'aperto campo trascorrean. Venuti</l>
     <l n="19">di poco spazio l'un dell'altro a fronte</l>
     <l n="20">gli eserciti nemici, ecco Alessandro</l>
     <l n="21">nelle prime apparir file troiane</l>
     <l n="22">bello come un bel Dio. Portava indosso</l>
     <l n="23">una pelle di pardo, ed il ricurvo</l>
     <l n="24">arco e la spada; e due dardi guizzando</l>
     <l n="25">ben ferrati ed aguzzi, iva de' Greci</l>
     <l n="26">sfidando i primi a singolar conflitto.</l>
     <l n="27">Il vide Menelao dinanzi a tutti</l>
     <l n="28">venir superbo a lunghi passi; e quale</l>
     <l n="29">il cor s'allegra di lïon che visto</l>
     <l n="30">un cervo di gran corpo o caprïolo,</l>
     <l n="31">spinto da fame a divorarlo intende,</l>
     <l n="32">e il latrar de' molossi, e degli audaci</l>
     <l n="33">villan robusti il minacciar non cura;</l>
     <l n="34">tale alla vista del Troian leggiadro</l>
     <l n="35">esultò Menelao. Piena sperando</l>
     <l n="36">far sopra il traditor la sua vendetta,</l>
     <l n="37">balza armato dal cocchio: e lui scorgendo</l>
     <l n="38">venir tra' primi, in cor turbossi il drudo,</l>
     <l n="39">e della morte paventoso in salvo</l>
     <l n="40">si ritrasse tra' suoi. Qual chi veduto</l>
     <l n="41">in montana foresta orrido serpe</l>
     <l n="42">risalta indietro, e per la balza fugge</l>
     <l n="43">di paura tremante e bianco in viso,</l>
     <l n="44">tal fra le schiere de' superbi Teucri,</l>
     <l n="45">l'ira temendo del figliuol d'Atrèo,</l>
     <l n="46">l'avvenente codardo retrocesse.</l>
    </lg>
    <lg n="3">
     <l n="47">Ettore il vide, e con ripiglio acerbo</l>
     <l n="48">gli fu sopra gridando: Ahi sciagurato!</l>
     <l n="49">ahi profumato seduttor di donne,</l>
     <l n="50">vile del pari che leggiadro! oh mai</l>
     <l n="51">mai non fossi tu nato, o morto fossi</l>
     <l n="52">anzi ch'esser marito, ché tal fôra</l>
     <l n="53">certo il mio voto, e per te stesso il meglio,</l>
     <l n="54">più che carco d'infamia ir mostro a dito.</l>
     <l n="55">Odi le risa de' chiomati Achei,</l>
     <l n="56">che al garbo dell'aspetto un valoroso</l>
     <l n="57">ti suspicâr da prima, e or sanno a prova</l>
     <l n="58">che vile e fiacca in un bel corpo hai l'alma.</l>
     <l n="59">E vigliacco qual sei tu il mar varcasti</l>
     <l n="60">con eletti compagni? e visitando</l>
     <l n="61">straniere genti tu dall'apia terra</l>
     <l n="62">donna d'alta beltà, moglie d'eroi,</l>
     <l n="63">rapir potesti, e il padre e Troia e tutti</l>
     <l n="64">cacciar nelle sciagure, agl'inimici</l>
     <l n="65">farti bersaglio, ed infamar te stesso?</l>
     <l n="66">Perché fuggi? perché di Menelao</l>
     <l n="67">non attendi lo scontro? Allor saprai</l>
     <l n="68">di qual prode guerrier t'usurpi e godi</l>
     <l n="69">la florida consorte: né la cetra</l>
     <l n="70">ti varrà né il favor di Citerèa,</l>
     <l n="71">né il vago aspetto né la molle chioma,</l>
     <l n="72">quando cadrai riverso nella polve.</l>
     <l n="73">Oh fosser meno paurosi i Teucri!</l>
     <l n="74">ché tu n'andresti già, premio al mal fatto,</l>
     <l n="75">d'un guarnello di sassi rivestito.</l>
    </lg>
    <lg n="4">
     <l n="76">Ed il vago a rincontro: Ettore, il veggo,</l>
     <l n="77">a ragion mi rampogni, ed io t'escuso.</l>
     <l n="78">Ma quel duro tuo cor scure somiglia</l>
     <l n="79">che ben tagliente una navale antenna</l>
     <l n="80">fende, vibrata da gagliardi polsi,</l>
     <l n="81">e nerbo e lena al fenditor raddoppia.</l>
     <l n="82">Non rinfacciarmi di Ciprigna i doni,</l>
     <l n="83">ché, qualunque pur sia, gradito e bello</l>
     <l n="84">sempre è il dono d'un Dio; né il conseguirlo</l>
     <l n="85">è nel nostro volere. Or se t'aggrada</l>
     <l n="86">ch'io scenda a duellar, fa che l'achee</l>
     <l n="87">squadre e le teucre seggansi tranquille,</l>
     <l n="88">e me nel mezzo e Menelao mettete</l>
     <l n="89">d'Elena armati a terminar la lite,</l>
     <l n="90">e di tutto il tesor di ch'ella è ricca.</l>
     <l n="91">Qual si vinca di noi s'abbia la donna</l>
     <l n="92">con tutto insieme il suo regal corredo,</l>
     <l n="93">e via la meni alle sue case; e tutti</l>
     <l n="94">su le percosse vittime giurando</l>
     <l n="95">amistà, voi di Troia abiterete</l>
     <l n="96">l'alma terra securi, e quelli in Argo</l>
     <l n="97">faran ritorno e nell'Acaia in braccio</l>
     <l n="98">alle vaghe lor donne. — A questo dire</l>
     <l n="99">brillò di gioia Ettorre, ed elevando</l>
     <l n="100">l'asta brandita e procedendo in mezzo,</l>
     <l n="101">di sostarsi fe' cenno alle sue schiere.</l>
     <l n="102">Tutte fêr alto: ma gl'infesti Achei</l>
     <l n="103">a saettar si diero alla sua mira</l>
     <l n="104">e dardi e sassi, infin che forte alzando</l>
     <l n="105">la voce Agamennón: Cessate, ei grida,</l>
     <l n="106">cessate, Argivi; non vibrate, Achei,</l>
     <l n="107">ch'egli par che parlarne il bellicoso</l>
     <l n="108">Ettore brami. — Riverenti tutti</l>
     <l n="109">cessâr le offese, e si fur queti. Allora</l>
     <l n="110">fra questo campo e quello Ettor sì disse:</l>
    </lg>
    <lg n="5">
     <l n="111">Troiani, Achivi, dal mio labbro udite</l>
     <l n="112">ciò che parla Alessandro, esso per cui</l>
     <l n="113">fra noi surta ed accesa è tanta guerra.</l>
     <l n="114">Egli vuol che de' Teucri e degli Achei</l>
     <l n="115">quete stian l'armi, e sia da solo a solo</l>
     <l n="116">col bellicoso Menelao decisa</l>
     <l n="117">d'Elena la querela, e in un di quanta</l>
     <l n="118">ricchezza le pertien. Quegli de' due</l>
     <l n="119">che rimarrassi vincitor, si prenda</l>
     <l n="120">la bella donna, e in sua magion l'adduca</l>
     <l n="121">col tutto che possiede: e sia tra noi</l>
     <l n="122">con saldi patti l'amistà giurata.</l>
    </lg>
    <lg n="6">
     <l n="123">Disse; e tutti ammutîr. Ma non già muto</l>
     <l n="124">si restò Menelao, che doloroso,</l>
     <l n="125">Me pur, gridava, me me pure udite,</l>
     <l n="126">ché il primo offeso mi son io. Fra' Greci</l>
     <l n="127">bramo io pur diffinita e fra' Troiani</l>
     <l n="128">questa lite una volta e le sofferte</l>
     <l n="129">molte sventure per la mia ragione</l>
     <l n="130">e per l'oltraggio d'Alessandro. Or quello</l>
     <l n="131">perisca di noi due, che dalla Parca</l>
     <l n="132">è dannato a perire; e voi con pace</l>
     <l n="133">vi separate. Una negr'agna adunque</l>
     <l n="134">svenate, o Teucri, all'alma Terra, e un agno</l>
     <l n="135">di bianco pelo al Sole: un terzo a Giove</l>
     <l n="136">offrirassi da noi. Ma venga all'ara</l>
     <l n="137">la maestà di Prïamo, e la pace</l>
     <l n="138">giuri egli stesso su le sacre fibre</l>
     <l n="139">(ché spergiuri per prova e senza fede</l>
     <l n="140">io conosco i suoi figli), onde protervo</l>
     <l n="141">nessun di Giove i giuramenti infranga.</l>
     <l n="142">Incostante, com'aura, è per natura</l>
     <l n="143">de' giovani il pensier; ma dove il senno</l>
     <l n="144">intervien de' canuti, a cui presenti</l>
     <l n="145">son le passate e le future cose,</l>
     <l n="146">ivi è felice d'ambe parti il fine.</l>
    </lg>
    <lg n="7">
     <l n="147">Sì disse; e rallegrò Teucri ed Achei</l>
     <l n="148">la dolce speme di finir la guerra.</l>
     <l n="149">Schieraro i cocchi e ne smontâr: svestiti</l>
     <l n="150">quindi dell'armi, le adagiâr su l'erba,</l>
     <l n="151">l'une appresso dell'altre, e breve spazio</l>
     <l n="152">separava le schiere. Alla cittade</l>
     <l n="153">due banditori, a trarne i sacri agnelli</l>
     <l n="154">e a chiamar ratti il padre, Ettore invìa:</l>
     <l n="155">invìa del pari il rege Agamennóne</l>
     <l n="156">alle navi Taltibio, onde la terza</l>
     <l n="157">ostia n'adduca; e obbedïente ei corse.</l>
    </lg>
    <lg n="8">
     <l n="158">Scese intanto dal cielo ambasciatrice</l>
     <l n="159">Iri ad Elèna dalle bianche braccia,</l>
     <l n="160">della cognata Laodice assunto</l>
     <l n="161">il sembiante gentil, di Laodice</l>
     <l n="162">che pregiata del prence Elicaone,</l>
     <l n="163">d'Antènore figliuolo, era consorte,</l>
     <l n="164">e tra le figlie prïamee tenuta</l>
     <l n="165">la più vaga. Trovolla che tessea</l>
     <l n="166">a doppia trama una splendente e larga</l>
     <l n="167">tela, e su quella istorïando andava</l>
     <l n="168">le fatiche che molte a sua cagione</l>
     <l n="169">soffrìano i Teucri e i loricati Achei.</l>
     <l n="170">La Diva innanzi le si fece, e disse:</l>
    </lg>
    <lg n="9">
     <l n="171">Sorgi, sposa diletta, a veder vieni</l>
     <l n="172">de' Troiani e de' Greci un ammirando</l>
     <l n="173">spettacolo improvviso. Essi che dianzi</l>
     <l n="174">di sangue ingordi lagrimosa guerra</l>
     <l n="175">si fean nel campo, or fatto han tregua, e queti</l>
     <l n="176">seggonsi e curvi su gli scudi in mezzo</l>
     <l n="177">alle lunghe lor picche al suol confitte.</l>
     <l n="178">Alessandro frattanto e Menelao</l>
     <l n="179">per te coll'asta in singolar certame</l>
     <l n="180">combatteranno, e tu verrai chiamata</l>
     <l n="181">del prode vincitor cara consorte.</l>
    </lg>
    <lg n="10">
     <l n="182">Con questo ragionar la Dea le mise</l>
     <l n="183">un sùbito nel cor dolce desìo</l>
     <l n="184">del primiero marito e della patria</l>
     <l n="185">e de' parenti. Ond'ella in bianco velo</l>
     <l n="186">prestamente ravvolta, e di segrete</l>
     <l n="187">tenere stille rugiadosa il ciglio,</l>
     <l n="188">della stanza n'usciva; e non già sola,</l>
     <l n="189">ma due donzelle la seguìan, Climene</l>
     <l n="190">per grand'occhi lodata, e di Pittèo</l>
     <l n="191">Etra la figlia. Delle porte Scee</l>
     <l n="192">giunser tosto alla torre, ove seduto</l>
     <l n="193">Prìamo si stava, e con lui Lampo e Clizio,</l>
     <l n="194">Pantòo, Timete, Icetaone e i due</l>
     <l n="195">spegli di senno Ucalegonte e Antènore,</l>
     <l n="196">del popol senïori, che dell'armi</l>
     <l n="197">per vecchiezza deposto avean l'affanno,</l>
     <l n="198">ma tutti egregi dicitor, sembianti</l>
     <l n="199">alle cicade che agli arbusti appese</l>
     <l n="200">dell'arguto lor canto empion la selva.</l>
    </lg>
    <lg n="11">
     <l n="201">Come vider venire alla lor volta</l>
     <l n="202">la bellissima donna i vecchion gravi</l>
     <l n="203">alla torre seduti, con sommessa</l>
     <l n="204">voce tra lor venìan dicendo: In vero</l>
     <l n="205">biasmare i Teucri né gli Achei si denno</l>
     <l n="206">se per costei sì dïuturne e dure</l>
     <l n="207">sopportano fatiche. Essa all'aspetto</l>
     <l n="208">veramente è Dea. Ma tale ancora</l>
     <l n="209">via per mar se ne torni, e in nostro danno</l>
     <l n="210">più non si resti né de' nostri figli.</l>
    </lg>
    <lg n="12">
     <l n="211">Dissero; e il rege la chiamò per nome:</l>
     <l n="212">Vieni, Elena, vien qua, figlia diletta,</l>
     <l n="213">siedimi accanto, e mira il tuo primiero</l>
     <l n="214">sposo e i congiunti e i cari amici. Alcuna</l>
     <l n="215">non hai colpa tu meco, ma gli Dei,</l>
     <l n="216">che contra mi destâr le lagrimose</l>
     <l n="217">arme de' Greci. Or drizza il guardo, e dimmi</l>
     <l n="218">chi sia quel grande e maestoso Acheo</l>
     <l n="219">di sì bel portamento. Altri l'avanza</l>
     <l n="220">ben di statura, ma non vidi al mondo</l>
     <l n="221">maggior decoro, né mortale io mai</l>
     <l n="222">degno di tanta riverenza in vista:</l>
     <l n="223">re lo dice l'aspetto. — E la più bella</l>
     <l n="224">delle donne così gli rispondea:</l>
    </lg>
    <lg n="13">
     <l n="225">Suocero amato, la presenza tua</l>
     <l n="226">di timor mi rïempie e di rispetto.</l>
     <l n="227">Oh scelta una crudel morte m'avessi,</l>
     <l n="228">pria che l'orme del tuo figlio seguire,</l>
     <l n="229">il marital mio letto abbandonando</l>
     <l n="230">e i fratelli e la cara figlioletta</l>
     <l n="231">e le dolci compagne! Al ciel non piacque;</l>
     <l n="232">e quindi è il pianto che mi strugge. Or io</l>
     <l n="233">di ciò che chiedi ti farò contento.</l>
     <l n="234">Quegli è l'Atride Agamennón, di molte</l>
     <l n="235">vaste contrade correttor supremo,</l>
     <l n="236">ottimo re, fortissimo guerriero,</l>
     <l n="237">un dì cognato a me donna impudica,</l>
     <l n="238">s'unqua fui degna che a me tale ei fosse.</l>
    </lg>
    <lg n="14">
     <l n="239">Disse; ed in lui maravigliando il vecchio</l>
     <l n="240">fisse il guardo e sclamò: Beato Atride,</l>
     <l n="241">cui nascente con fausti occhi miraro</l>
     <l n="242">la Parca e la Fortuna, onde il comando</l>
     <l n="243">di fior tanto d'eroi ti fu sortito!</l>
     <l n="244">Sovviemmi il giorno ch'io toccai straniero</l>
     <l n="245">la vitifera Frigia. Un denso io vidi</l>
     <l n="246">popolo di cavalli agitatore</l>
     <l n="247">dell'inclito Migdon schiere e d'Otrèo,</l>
     <l n="248">che poste del Sangario alla riviera</l>
     <l n="249">avean le tende, ed io co' miei m'aggiunsi</l>
     <l n="250">lor collegato, e fui del numer uno</l>
     <l n="251">il dì che a pugna le virili Amàzzoni</l>
     <l n="252">discesero. Ma tante allor non fûro</l>
     <l n="253">le frigie torme no quante or l'achee.</l>
    </lg>
    <lg n="15">
     <l n="254">Visto un secondo eroe, di nuovo il vecchio</l>
     <l n="255">la donna interrogò: Dinne chi sia</l>
     <l n="256">quell'altro, o figlia. Egli è di tutto il capo</l>
     <l n="257">minor del sommo Agamennón, ma parmi</l>
     <l n="258">e del petto più largo e della spalla.</l>
     <l n="259">Gittate ha l'armi in grembo all'erba, ed egli</l>
     <l n="260">come arïète si ravvolve e scorre</l>
     <l n="261">tra le file de' prodi; e veramente</l>
     <l n="262">parmi di greggia guidator lanoso</l>
     <l n="263">quando per mezzo a un branco si raggira</l>
     <l n="264">di candide belanti, e le conduce.</l>
    </lg>
    <lg n="16">
     <l n="265">Quegli è l'astuto laerzìade Ulisse,</l>
     <l n="266">la donna replicò, là nell'alpestre</l>
     <l n="267">suol d'Itaca nudrito, uom che ripieno</l>
     <l n="268">di molti ingegni ha il capo e di consigli.</l>
    </lg>
    <lg n="17">
     <l n="269">Donna, parlasti il ver, soggiunse il saggio</l>
     <l n="270">Antènore. Spedito a dimandarti</l>
     <l n="271">col forte Menelao qua venne un tempo</l>
     <l n="272">ambasciatore Ulisse, ed io fui loro</l>
     <l n="273">largo d'ospizio e d'accoglienze oneste,</l>
     <l n="274">e d'ambo studïai l'indole e il raro</l>
     <l n="275">accorgimento. Ma venuto il giorno</l>
     <l n="276">di presentarsi nel troian senato,</l>
     <l n="277">notai che, stanti l'uno e l'altro in piedi,</l>
     <l n="278">il soprastava Menelao di spalla;</l>
     <l n="279">ma seduti, apparìa più augusto Ulisse.</l>
     <l n="280">Come poi la favella e de' pensieri</l>
     <l n="281">spiegâr la tela, ognor succinto e parco</l>
     <l n="282">ma concettoso Menelao parlava;</l>
     <l n="283">ch'uom di molto sermone egli non era,</l>
     <l n="284">né verbo in fallo gli cadea dal labbro,</l>
     <l n="285">benché d'anni minor. Quando poi surse</l>
     <l n="286">l'itaco duce a ragionar, lo scaltro</l>
     <l n="287">stavasi in piedi con lo sguardo chino</l>
     <l n="288">e confitto al terren, né or alto or basso</l>
     <l n="289">movea lo scettro, ma tenealo immoto</l>
     <l n="290">in zotica sembianza, e un dispettoso</l>
     <l n="291">detto l'avresti, un uom balzano e folle.</l>
     <l n="292">Ma come alfin dal vasto petto emise</l>
     <l n="293">la sua gran voce, e simili a dirotta</l>
     <l n="294">neve invernal piovean l'alte parole,</l>
     <l n="295">verun mortale non avrebbe allora</l>
     <l n="296">con Ulisse conteso; e noi ponemmo</l>
     <l n="297">la maraviglia di quel suo sembiante.</l>
    </lg>
    <lg n="18">
     <l n="298">Qui vide un terzo il re d'eccelso e vasto</l>
     <l n="299">corpo, ed inchiese: Chi quell'altro fia</l>
     <l n="300">che ha membra di gigante, e va sovrano</l>
     <l n="301">degli omeri e del capo agli altri tutti? —</l>
     <l n="302">Il grande Aiace, rispondea racchiusa</l>
     <l n="303">nel fluente suo vel la dìa Lacena,</l>
     <l n="304">Aiace, rocca degli Achei. Quell'altro</l>
     <l n="305">dall'altra banda è Idomenèo: lo vedi?</l>
     <l n="306">ritto in piè fra' Cretensi un Dio somiglia,</l>
     <l n="307">e de' Cretensi gli fan cerchio i duci.</l>
     <l n="308">Spesso ad ospizio nelle nostre case</l>
     <l n="309">l'accolse Menelao, ben lo ravviso,</l>
     <l n="310">e ravviso con lui tutti del greco</l>
     <l n="311">campo i primi, e potrei di ciascheduno</l>
     <l n="312">dir anco il nome: ma li due non veggo</l>
     <l n="313">miei germani gemelli, incliti duci,</l>
     <l n="314">Càstore di cavalli domatore,</l>
     <l n="315">e il valoroso lottator Polluce.</l>
     <l n="316">Forse di Sparta non son ei venuti;</l>
     <l n="317">o venuti, di sé nelle battaglie</l>
     <l n="318">niegan far mostra, del mio scorno ahi! forse</l>
     <l n="319">vergognosi, e dell'onta che mi copre.</l>
    </lg>
    <lg n="19">
     <l n="320">Così parlava, né sapea che spenti</l>
     <l n="321">il diletto di Sparta almo terreno</l>
     <l n="322">lor patrio nido li chiudea nel grembo.</l>
    </lg>
    <lg n="20">
     <l n="323">Venìan recando i banditori intanto</l>
     <l n="324">dalla città le sacre ostie di pace,</l>
     <l n="325">due trascelti agnelletti, e della terra</l>
     <l n="326">giocondo frutto generoso vino</l>
     <l n="327">chiuso in otre caprigno. Il messaggiero</l>
     <l n="328">Idèo recava un fulgido cratere</l>
     <l n="329">ed aurati bicchier. Giunto al cospetto</l>
     <l n="330">del re vegliardo, sì l'invita e dice:</l>
    </lg>
    <lg n="21">
     <l n="331">Sorgi, figliuol laomedontèo; nel campo</l>
     <l n="332">ti chiamano de' Teucri e degli Achei</l>
     <l n="333">gli ottimati a giurar l'ostie percosse</l>
     <l n="334">d'un accordo. Alessandro e Menelao</l>
     <l n="335">disputeransi colle lunghe lancie</l>
     <l n="336">l'acquisto della sposa; e questa e tutte</l>
     <l n="337">sue dovizie daransi al vincitore.</l>
     <l n="338">Noi patteggiando un'amistà fedele</l>
     <l n="339">Ilio securi abiteremo, e in Argo</l>
     <l n="340">daran volta gli Achei. Sì disse; e strinse</l>
     <l n="341">il cor del vecchio la pietà del figlio.</l>
    </lg>
    <lg n="22">
     <l n="342">A' suoi sergenti nondimen comanda</l>
     <l n="343">d'aggiogargli i destrieri, e quelli al cenno</l>
     <l n="344">pronti obbediro. Montò Prìamo, e indietro</l>
     <l n="345">tratte le briglie, fe' su l'alto cocchio</l>
     <l n="346">salirsi al fianco Antènore. Drizzaro</l>
     <l n="347">fuor delle Scee nel campo i corridori.</l>
     <l n="348">De' Troi giunti al cospetto e degli Achei</l>
     <l n="349">scesero a terra, e fra l'un campo e l'altro</l>
     <l n="350">procedean venerandi. Ad incontrarli</l>
     <l n="351">tosto rizzossi Agamennón, rizzossi</l>
     <l n="352">l'accorto Ulisse; e i risplendenti araldi</l>
     <l n="353">tutto venìan frattanto apparecchiando</l>
     <l n="354">dell'accordo il bisogno, e nel cratere</l>
     <l n="355">mescean le sacre spume. Indi de' regi</l>
     <l n="356">dieder l'acqua alle mani; e Agamennóne</l>
     <l n="357">tratto il coltello che alla gran vagina</l>
     <l n="358">della spada portar solea sospeso,</l>
     <l n="359">de' consecrati agnei recise il ciuffo:</l>
     <l n="360">e quinci in giro e quindi distributo</l>
     <l n="361">fu dagli araldi il sacro pelo ai duci,</l>
     <l n="362">de' quai nel mezzo Agamennón, levando</l>
     <l n="363">e la voce e le man, supplice disse:</l>
    </lg>
    <lg n="23">
     <l n="364">Giove, d'Ida signor, massimo padre,</l>
     <l n="365">e sovra ogni altro glorïoso Iddio,</l>
     <l n="366">Sole che tutto vedi e tutto ascolti,</l>
     <l n="367">alma Tellure genitrice, e voi</l>
     <l n="368">fiumi, e voi che punite ogni spergiuro</l>
     <l n="369">laggiù nel morto regno, inferni Dei,</l>
     <l n="370">siate voi testimoni e in un custodi</l>
     <l n="371">del patto che giuriam. Se a Menelao</l>
     <l n="372">darà morte Alessandro, egli in sua possa</l>
     <l n="373">Elena e tutto il suo tesor si tegna;</l>
     <l n="374">e noi spedito promettiam ritorno</l>
     <l n="375">su l'ondivaghe prore al patrio lido.</l>
     <l n="376">Ma se avverrà che Menelao di vita</l>
     <l n="377">spogli Alessandro, i Teucri allor la donna</l>
     <l n="378">ne renderanno e l'aver suo con ella,</l>
     <l n="379">pagando ammenda che convegna, e tale</l>
     <l n="380">che ne passi il ricordo anco ai futuri.</l>
     <l n="381">Se Prìamo e i figli suoi, spento Alessandro,</l>
     <l n="382">negheran di pagarla, io qui coll'arme</l>
     <l n="383">sosterrò mia ragione, e rimarrovvi</l>
     <l n="384">finché punito il mancator ne sia.</l>
    </lg>
    <lg n="24">
     <l n="385">Disse; e col ferro degli agnelli incise</l>
     <l n="386">le mansuete gole, e palpitanti</l>
     <l n="387">sul terren li depose e senza vita.</l>
     <l n="388">Ciò fatto, il sacro di Lïeo licore</l>
     <l n="389">dal cratere attignendo, agl'Immortali</l>
     <l n="390">fean colle tazze libagioni e voti;</l>
     <l n="391">e qualche Teucro e qualche Acheo s'intese</l>
     <l n="392">in questo mentre così dire: O sommo</l>
     <l n="393">augustissimo Giove, e voi del cielo</l>
     <l n="394">dii tutti quanti, udite: A chi primiero</l>
     <l n="395">rompa l'accordo, sia Troiano o Greco,</l>
     <l n="396">possa il cerèbro distillarsi, a lui</l>
     <l n="397">ed a' suoi figli, al par di questo vino,</l>
     <l n="398">e adultera la moglie ir d'altri in braccio.</l>
    </lg>
    <lg n="25">
     <l n="399">Così pregâr: ma chiuse a cotal voto</l>
     <l n="400">Giove l'orecchio. Il re dardanio allora,</l>
     <l n="401">Uditemi, dicea, Teucri ed Achei:</l>
     <l n="402">alla cittade io riedo. A qual de' due</l>
     <l n="403">troncar debba la Parca il vital filo</l>
     <l n="404">sol Giove e gli altri Sempiterni il sanno.</l>
     <l n="405">Ma contemplar del fiero Atride a fronte</l>
     <l n="406">un amato figliuol, vista sì cruda</l>
     <l n="407">gli occhi d'un padre sostener non ponno.</l>
    </lg>
    <lg n="26">
     <l n="408">Sì dicendo, sul cocchio le sgozzate</l>
     <l n="409">vittime pose il venerando veglio,</l>
     <l n="410">e ascesovi egli stesso, e tratte al petto</l>
     <l n="411">le pieghevoli briglie, al par con seco</l>
     <l n="412">fe' Antènore salire, e via con esso</l>
     <l n="413">al ventoso Ilïon si ricondusse.</l>
    </lg>
    <lg n="27">
     <l n="414">Ettore allora primamente e Ulisse</l>
     <l n="415">misurano la lizza. Indi le sorti</l>
     <l n="416">scosser nell'elmo a chi primier dovesse</l>
     <l n="417">l'asta vibrar. L'un campo intanto e l'altro</l>
     <l n="418">le mani alzando supplicava al cielo,</l>
     <l n="419">e qualche labbro bisbigliar s'udìa:</l>
     <l n="420">Giove padre, che grande e glorïoso</l>
     <l n="421">godi in Ida regnar, quello de' due,</l>
     <l n="422">che tra noi fu cagion di sì gran lite,</l>
     <l n="423">fa che spento precipiti alla cupa</l>
     <l n="424">magion di Pluto, ed una salda a noi</l>
     <l n="425">amistà ne concedi e patti eterni.</l>
    </lg>
    <lg n="28">
     <l n="426">Fra questo supplicar l'elmo squassava</l>
     <l n="427">Ettor, guardando addietro: ed ecco uscire</l>
     <l n="428">di Paride la sorte. Allor s'assise</l>
     <l n="429">al suo posto ciascun, vicino a' suoi</l>
     <l n="430">scalpitanti destrieri e alle giacenti</l>
     <l n="431">armi diverse. Della ben chiomata</l>
     <l n="432">Elena intanto l'avvenente sposo</l>
     <l n="433">Alessandro di fulgida armatura</l>
     <l n="434">tutto si veste. E pria di bei schinieri</l>
     <l n="435">che il morso costrignea d'argentea fibbia,</l>
     <l n="436">cinse le tibie. Quindi una lorica</l>
     <l n="437">del suo germano Licaon, che fatta</l>
     <l n="438">al suo sesto parea, si pose al petto:</l>
     <l n="439">all'omero sospese il brando, ornato</l>
     <l n="440">d'argentei chiovi; un poderoso scudo</l>
     <l n="441">di grand'orbe imbracciò; chiuse la fronte</l>
     <l n="442">nel bel temprato e lavorato elmetto,</l>
     <l n="443">a cui d'equine chiome in su la cima</l>
     <l n="444">alta una cresta orribilmente ondeggia.</l>
     <l n="445">Ultima prese una robusta lancia</l>
     <l n="446">che tutto empieagli il pugno. In questo mentre</l>
     <l n="447">del par s'armava il bellicoso Atride.</l>
    </lg>
    <lg n="29">
     <l n="448">Di lor tutt'arme accinti i due guerrieri</l>
     <l n="449">s'appresentâr nel mezzo, e si guataro</l>
     <l n="450">biechi. Al vederli stupor prese e tema</l>
     <l n="451">i Dàrdani e gli Achei. L'un contra l'altro</l>
     <l n="452">l'aste squassando al mezzo dell'arena</l>
     <l n="453">s'avvicinâr sdegnosi; ed il Troiano</l>
     <l n="454">primier la lunga e grave asta vibrando</l>
     <l n="455">la rotella colpì del suo nemico,</l>
     <l n="456">ma non forolla, ché la buona targa</l>
     <l n="457">rintuzzonne la punta. Allor secondo</l>
     <l n="458">coll'asta alzata Menelao si mosse</l>
     <l n="459">così pregando: Dammi, o padre Giove,</l>
     <l n="460">sovra costui che m'oltraggiò primiero,</l>
     <l n="461">dammi sovra il fellon piena vendetta.</l>
     <l n="462">Tu sotto i colpi di mia destra il doma</l>
     <l n="463">sì che il postero tremi, e a non tradire</l>
     <l n="464">l'ospite apprenda che l'accolse amico.</l>
    </lg>
    <lg n="30">
     <l n="465">Disse, e l'asta avventò, la conficcò</l>
     <l n="466">dell'avversario nel rotondo scudo.</l>
     <l n="467">Penetrò fulminando la ferrata</l>
     <l n="468">punta il pavese rilucente, e tutta</l>
     <l n="469">trapassò la corazza, lacerando</l>
     <l n="470">la tunica sul fianco a fior di pelle.</l>
     <l n="471">Incurvossi il Troiano, ed il mortale</l>
     <l n="472">colpo schivò. L'irato Atride allora</l>
     <l n="473">trasse la spada, ed erto un gran fendente</l>
     <l n="474">gli calò ruïnoso in su l'elmetto.</l>
     <l n="475">Non resse il brando, che in più pezzi infranto</l>
     <l n="476">gli lasciò la man nuda; ond'ei gemendo</l>
     <l n="477">e gli occhi alzando dispettoso al cielo,</l>
     <l n="478">Crudel Giove, gridava, il più crudele</l>
     <l n="479">di tutti i numi! Io mi sperai punire</l>
     <l n="480">di questo traditor l'oltraggio: ed ecco</l>
     <l n="481">che in pugno, oh rabbia! mi si spezza il ferro,</l>
     <l n="482">e gittai l'asta indarno e senza offesa.</l>
    </lg>
    <lg n="31">
     <l n="483">Così fremendo, addosso all'inimico</l>
     <l n="484">con furor si disserra: alla criniera</l>
     <l n="485">dell'elmo il piglia, e tragge a tutta forza</l>
     <l n="486">verso gli Achivi quel meschino, a cui</l>
     <l n="487">la delicata gola soffocava</l>
     <l n="488">il trapunto guinzaglio che le barbe</l>
     <l n="489">annodava dell'elmo sotto il mento.</l>
     <l n="490">E l'avrìa strascinato, e a lui gran lode</l>
     <l n="491">venuta ne sarìa; ma del periglio</l>
     <l n="492">fatta Venere accorta i nodi sciolse</l>
     <l n="493">del bovino guinzaglio, e il vôto elmetto</l>
     <l n="494">seguì la mano del traente Atride.</l>
     <l n="495">Aggirollo l'eroe, e fra le gambe</l>
     <l n="496">lo scagliò degli Achei, che festeggianti</l>
     <l n="497">il raccolsero. Allor di porlo a morte</l>
     <l n="498">risoluto l'Atride, alto coll'asta</l>
     <l n="499">di nuovo l'assalì. Di nuovo accorsa</l>
     <l n="500">lo scampò Citerèa, che agevolmente</l>
     <l n="501">il poté come Diva: lo ravvolse</l>
     <l n="502">di molta nebbia, e fra il soave olezzo</l>
     <l n="503">dei profumati talami il depose.</l>
     <l n="504">Ella stessa a chiamar quindi la figlia</l>
     <l n="505">corse di Leda, e la trovò nell'alta</l>
     <l n="506">torre in bel cerchio di dardanie spose.</l>
     <l n="507">Prese il volto e le rughe d'un'antica</l>
     <l n="508">filatrice di lane, che sfiorarne</l>
     <l n="509">ad Elena solea di molte e belle</l>
     <l n="510">nei paterni soggiorni, e sommo amore</l>
     <l n="511">posto le avea. Nella costei sembianza</l>
     <l n="512">la Dea le scosse la nettarea veste,</l>
     <l n="513">e, Vieni, le dicea, vieni; ti chiama</l>
     <l n="514">Alessandro che già negli odorati</l>
     <l n="515">talami stassi, e su i trapunti letti</l>
     <l n="516">tutto risplende di beltà divina</l>
     <l n="517">in sì gaio vestir, che lo diresti</l>
     <l n="518">ritornarsi non già dalla battaglia,</l>
     <l n="519">ma inviarsi alla danza, o dalla danza</l>
     <l n="520">riposarsi. Sì disse, e il cor nel seno</l>
     <l n="521">le commosse. Ma quando all'incarnato</l>
     <l n="522">del bellissimo collo, e all'amoroso</l>
     <l n="523">petto, e degli occhi al tremolo baleno</l>
     <l n="524">riconobbe la Dea, coglier sentissi</l>
     <l n="525">di sacro orrore, e ritrovate alfine</l>
     <l n="526">le parole, sclamò: Trista! e che sono</l>
     <l n="527">queste malizie? Ad alcun'altra forse</l>
     <l n="528">di Meonia o di Frigia alta cittade</l>
     <l n="529">vuoi tu condurmi affascinata in braccio</l>
     <l n="530">d'alcun altro tuo caro? Ed or che vinto</l>
     <l n="531">il suo rival, me d'odio carca a Sparta</l>
     <l n="532">e perdonata Menelao radduce,</l>
     <l n="533">sei tu venuta con novelli inganni</l>
     <l n="534">ad impedirlo? E ché non vai tu stessa</l>
     <l n="535">a goderti quel vile? Obblìa per lui</l>
     <l n="536">l'eterea sede, né calcar più mai</l>
     <l n="537">dell'Olimpo le vie: statti al suo fianco,</l>
     <l n="538">soffri fedele ogni martello, e il cova</l>
     <l n="539">finché t'alzi all'onor di moglie o ancella;</l>
     <l n="540">ch'io tornar non vo' certo (e fôra indegno)</l>
     <l n="541">a sprimacciar di quel codardo il letto,</l>
     <l n="542">argomento di scherno alle troiane</l>
     <l n="543">spose, e a me stessa d'infinito affanno.</l>
    </lg>
    <lg n="32">
     <l n="544">E irata a lei la Dea: Non irritarmi,</l>
     <l n="545">sciagurata! non far ch'io t'abbandoni</l>
     <l n="546">nel mio disdegno, e tanto io sia costretta</l>
     <l n="547">ad abborrirti alfin quanto t'amai;</l>
     <l n="548">e t'amai certo a dismisura. Or io</l>
     <l n="549">negli argolici petti e ne' troiani</l>
     <l n="550">metterò, se mi tenti, odii sì fieri,</l>
     <l n="551">che di mal fato perirai tu pure.</l>
    </lg>
    <lg n="33">
     <l n="552">L'alma figlia di Leda a questo dire</l>
     <l n="553">tremò, si chiuse nel suo bianco velo,</l>
     <l n="554">e cheta cheta in via si pose, a tutte</l>
     <l n="555">le Troadi celata, e precorreva</l>
     <l n="556">a' suoi passi la Dea. Poiché venute</l>
     <l n="557">fur d'Alessandro alle splendenti soglie,</l>
     <l n="558">corser di qua di là le scaltre ancelle</l>
     <l n="559">ai donneschi lavori, ed ella intanto</l>
     <l n="560">bellissima saliva e taciturna</l>
     <l n="561">ai talami sublimi. Ivi l'amica</l>
     <l n="562">del riso Citerèa le trasse innanzi</l>
     <l n="563">di propria mano un seggio, e di rimpetto</l>
     <l n="564">ad Alessandro il collocò. S'assise</l>
     <l n="565">la bella donna, e con amari accenti,</l>
     <l n="566">garrì, senza mirarlo, il suo marito:</l>
    </lg>
    <lg n="34">
     <l n="567">E così riedi dalla pugna? Oh fossi</l>
     <l n="568">colà rimasto per le mani anciso</l>
     <l n="569">di quel gagliardo un dì mio sposo! E pure</l>
     <l n="570">e di lancia e di spada e di fortezza</l>
     <l n="571">ti vantasti più volte esser migliore.</l>
     <l n="572">Fa cor dunque, va, sfida il forte Atride</l>
     <l n="573">alla seconda singolar tenzone.</l>
     <l n="574">Ma t'esorto, meschino, a ti star queto,</l>
     <l n="575">né nuovo ritentar d'armi periglio</l>
     <l n="576">col tuo rivale, se la vita hai cara.</l>
    </lg>
    <lg n="35">
     <l n="577">Non mi ferir con aspri detti, o donna,</l>
     <l n="578">le rispose Alessandro. Fu Minerva</l>
     <l n="579">che vincitor fe' Menelao, sol essa.</l>
     <l n="580">Ma lui del pari vincerò pur io,</l>
     <l n="581">ch'io pure al fianco ho qualche Diva. Or via</l>
     <l n="582">pace, o cara, e ne sia pegno un amplesso</l>
     <l n="583">su queste piume; ché giammai sì forte</l>
     <l n="584">per te le vene non scaldommi Amore,</l>
     <l n="585">quel dì né pur che su veloci antenne</l>
     <l n="586">io ti rapìa di Sparta, e tuo consorte</l>
     <l n="587">nell'isola Crenèa ti giacqui in braccio.</l>
     <l n="588">No, non t'amai quel dì quant'ora, e quanto</l>
     <l n="589">di te m'invoglia il cor dolce desìo.</l>
    </lg>
    <lg n="36">
     <l n="590">Disse; ed al letto s'avviaro, ei primo,</l>
     <l n="591">ella seconda; e l'un dell'altro in grembo</l>
     <l n="592">su i mollissimi strati si confuse.</l>
    </lg>
    <lg n="37">
     <l n="593">Come irato lïon l'Atride intanto</l>
     <l n="594">di qua di là si ravvolgea cercando</l>
     <l n="595">il leggiadro rival; né lui fra tanta</l>
     <l n="596">turba di Teucri e d'alleati alcuno</l>
     <l n="597">significar sapea, né lo sapendo</l>
     <l n="598">l'avrìa di certo per amor celato;</l>
     <l n="599">ché come il negro ceffo della morte</l>
     <l n="600">abborrito da tutti era costui.</l>
    </lg>
    <lg n="38">
     <l n="601">Fattosi innanzi allora Agamennóne,</l>
     <l n="602">Teucri, Dàrdani, ei disse, e voi di Troia</l>
     <l n="603">alleati, m'udite. Vincitore</l>
     <l n="604">fu, lo vedeste, Menelao. Voi dunque</l>
     <l n="605">Elena ne rendete, e tutta insieme</l>
     <l n="606">la sua ricchezza, e d'un'ammenda inoltre</l>
     <l n="607">ne rintegrate che convegna, e tale</l>
     <l n="608">che memoria ne passi anco ai nepoti.</l>
     <l n="609">Disse; e tutto gli plause il campo acheo.</l>
    </lg>
   </lg>
  </body>
 </text>
</TEI>