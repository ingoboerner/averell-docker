<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Traduzione dell'Iliade - Libro primo</title>
    <author>Vincenzo Monti</author>
   </titleStmt>
   <extent>
    <measure unit="stanza">51</measure>
    <measure unit="line">813</measure>
   </extent>
   <publicationStmt>
    <publisher>UNED University</publisher>
    <idno>Vincenzo Monti_traduzione-dell-iliade-libro-p</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Traduzione dell'Iliade - Libro primo</title>
     <author>Vincenzo Monti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Traduzione dell'Iliade - Libro primo</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Cantami, o Diva, del Pelìde Achille</l>
     <l n="2">l'ira funesta che infiniti addusse</l>
     <l n="3">lutti agli Achei, molte anzi tempo all'Orco</l>
     <l n="4">generose travolse alme d'eroi,</l>
     <l n="5">e di cani e d'augelli orrido pasto</l>
     <l n="6">lor salme abbandonò (così di Giove</l>
     <l n="7">l'alto consiglio s'adempìa), da quando</l>
     <l n="8">primamente disgiunse aspra contesa</l>
     <l n="9">il re de' prodi Atride e il divo Achille.</l>
    </lg>
    <lg n="2">
     <l n="10">E qual de' numi inimicolli? Il figlio</l>
     <l n="11">di Latona e di Giove. Irato al Sire</l>
     <l n="12">destò quel Dio nel campo un feral morbo,</l>
     <l n="13">e la gente perìa: colpa d'Atride,</l>
     <l n="14">che fece a Crise sacerdote oltraggio.</l>
    </lg>
    <lg n="3">
     <l n="15">Degli Achivi era Crise alle veloci</l>
     <l n="16">prore venuto a riscattar la figlia</l>
     <l n="17">con molto prezzo. In man le bende avea,</l>
     <l n="18">e l'aureo scettro dell'arciero Apollo:</l>
     <l n="19">e agli Achei tutti supplicando, e in prima</l>
     <l n="20">ai due supremi condottieri Atridi:</l>
    </lg>
    <lg n="4">
     <l n="21">O Atridi, ei disse, o coturnati Achei,</l>
     <l n="22">gl'immortali del cielo abitatori</l>
     <l n="23">concedanvi espugnar la Prïameia</l>
     <l n="24">cittade, e salvi al patrio suol tornarvi.</l>
     <l n="25">Deh! mi sciogliete la diletta figlia,</l>
     <l n="26">ricevetene il prezzo, e il saettante</l>
     <l n="27">figlio di Giove rispettate. — Al prego</l>
     <l n="28">tutti acclamâr: doversi il sacerdote</l>
     <l n="29">riverire, e accettar le ricche offerte.</l>
     <l n="30">Ma la proposta al cor d'Agamennóne</l>
     <l n="31">non talentando, in guise aspre il superbo</l>
     <l n="32">accommiatollo, e minaccioso aggiunse:</l>
    </lg>
    <lg n="5">
     <l n="33">Vecchio, non far che presso a queste navi</l>
     <l n="34">ned or né poscia più ti colga io mai;</l>
     <l n="35">ché forse nulla ti varrà lo scettro</l>
     <l n="36">né l'infula del Dio. Franca non fia</l>
     <l n="37">costei, se lungi dalla patria, in Argo,</l>
     <l n="38">nella nostra magion pria non la sfiori</l>
     <l n="39">vecchiezza, all'opra delle spole intenta,</l>
     <l n="40">e a parte assunta del regal mio letto.</l>
     <l n="41">Or va, né m'irritar, se salvo ir brami.</l>
    </lg>
    <lg n="6">
     <l n="42">Impaurissi il vecchio, ed al comando</l>
     <l n="43">obbedì. Taciturno incamminossi</l>
     <l n="44">del risonante mar lungo la riva;</l>
     <l n="45">e in disparte venuto, al santo Apollo</l>
     <l n="46">di Latona figliuol, fe' questo prego:</l>
    </lg>
    <lg n="7">
     <l n="47">Dio dall'arco d'argento, o tu che Crisa</l>
     <l n="48">proteggi e l'alma Cilla, e sei di Tènedo</l>
     <l n="49">possente imperador, Smintèo, deh m'odi.</l>
     <l n="50">Se di serti devoti unqua il leggiadro</l>
     <l n="51">tuo delubro adornai, se di giovenchi</l>
     <l n="52">e di caprette io t'arsi i fianchi opimi,</l>
     <l n="53">questo voto m'adempi; il pianto mio</l>
     <l n="54">paghino i Greci per le tue saette.</l>
    </lg>
    <lg n="8">
     <l n="55">Sì disse orando. L'udì Febo, e scese</l>
     <l n="56">dalle cime d'Olimpo in gran disdegno</l>
     <l n="57">coll'arco su le spalle, e la faretra</l>
     <l n="58">tutta chiusa. Mettean le frecce orrendo</l>
     <l n="59">su gli omeri all'irato un tintinnìo</l>
     <l n="60">al mutar de' gran passi; ed ei simìle</l>
     <l n="61">a fosca notte giù venìa. Piantossi</l>
     <l n="62">delle navi al cospetto: indi uno strale</l>
     <l n="63">liberò dalla corda, ed un ronzìo</l>
     <l n="64">terribile mandò l'arco d'argento.</l>
     <l n="65">Prima i giumenti e i presti veltri assalse,</l>
     <l n="66">poi le schiere a ferir prese, vibrando</l>
     <l n="67">le mortifere punte; onde per tutto</l>
     <l n="68">degli esanimi corpi ardean le pire.</l>
     <l n="69">Nove giorni volâr pel campo acheo</l>
     <l n="70">le divine quadrella. A parlamento</l>
     <l n="71">nel decimo chiamò le turbe Achille;</l>
     <l n="72">ché gli pose nel cor questo consiglio</l>
     <l n="73">Giuno la diva dalle bianche braccia,</l>
     <l n="74">de' moribondi Achei fatta pietosa.</l>
     <l n="75">Come fur giunti e in un raccolti, in mezzo</l>
     <l n="76">levossi Achille piè–veloce, e disse:</l>
    </lg>
    <lg n="9">
     <l n="77">Atride, or sì cred'io volta daremo</l>
     <l n="78">nuovamente errabondi al patrio lido,</l>
     <l n="79">se pur morte fuggir ne fia concesso;</l>
     <l n="80">ché guerra e peste ad un medesmo tempo</l>
     <l n="81">ne struggono. Ma via; qualche indovino</l>
     <l n="82">interroghiamo, o sacerdote, o pure</l>
     <l n="83">interprete di sogni (ché da Giove</l>
     <l n="84">anche il sogno procede), onde ne dica</l>
     <l n="85">perché tanta con noi d'Apollo è l'ira:</l>
     <l n="86">se di preci o di vittime neglette</l>
     <l n="87">il Dio n'incolpa; e se d'agnelli e scelte</l>
     <l n="88">capre accettando l'odoroso fumo,</l>
     <l n="89">il crudel morbo allontanar gli piaccia.</l>
    </lg>
    <lg n="10">
     <l n="90">Così detto, s'assise. In piedi allora</l>
     <l n="91">di Testore il figliuol Calcante alzossi,</l>
     <l n="92">de' veggenti il più saggio, a cui le cose</l>
     <l n="93">eran conte che fur, sono e saranno;</l>
     <l n="94">e per quella, che dono era d'Apollo,</l>
     <l n="95">profetica virtù, de' Greci a Troia</l>
     <l n="96">avea scorte le navi. Ei dunque in mezzo</l>
     <l n="97">pien di senno parlò queste parole:</l>
    </lg>
    <lg n="11">
     <l n="98">Amor di Giove, generoso Achille,</l>
     <l n="99">vuoi tu che dell'arcier sovrano Apollo</l>
     <l n="100">ti riveli lo sdegno? Io t'obbedisco.</l>
     <l n="101">Ma del braccio l'aita e della voce</l>
     <l n="102">a me tu pria, signor, prometti e giura:</l>
     <l n="103">perché tal che qui grande ha su gli Argivi</l>
     <l n="104">tutti possanza, e a cui l'Acheo s'inchina,</l>
     <l n="105">n'andrà, per mio pensar, molto sdegnoso.</l>
     <l n="106">Quando il potente col minor s'adira,</l>
     <l n="107">reprime ei sì del suo rancor la vampa</l>
     <l n="108">per alcun tempo, ma nel cor la cova</l>
     <l n="109">finché prorompa alla vendetta. Or dinne</l>
     <l n="110">se salvo mi farai. — Parla securo,</l>
     <l n="111">rispose Achille, e del tuo cor l'arcano,</l>
     <l n="112">qual ch'ei si sia, di' franco. Per Apollo</l>
     <l n="113">che pregato da te ti squarcia il velo</l>
     <l n="114">de' fati, e aperto tu li mostri a noi,</l>
     <l n="115">per questo Apollo a Giove caro io giuro:</l>
     <l n="116">nessun, finch'io m'avrò spirto e pupilla,</l>
     <l n="117">con empia mano innanzi a queste navi</l>
     <l n="118">oserà violar la tua persona,</l>
     <l n="119">nessuno degli Achei; no, s'anco parli</l>
     <l n="120">d'Agamennón che sé medesmo or vanta</l>
     <l n="121">dell'esercito tutto il più possente.</l>
    </lg>
    <lg n="12">
     <l n="122">Allor fe' core il buon profeta, e disse:</l>
     <l n="123">Né d'obblïati sacrifici il Dio</l>
     <l n="124">né di voti si duol, ma dell'oltraggio</l>
     <l n="125">che al sacerdote fe' poc'anzi Atride,</l>
     <l n="126">che francargli la figlia ed accettarne</l>
     <l n="127">il riscatto negò. La colpa è questa</l>
     <l n="128">onde cotante ne diè strette, ed altre</l>
     <l n="129">l'arcier divino ne darà; né pria</l>
     <l n="130">ritrarrà dal castigo la man grave,</l>
     <l n="131">che si rimandi la fatal donzella</l>
     <l n="132">non redenta né compra al padre amato,</l>
     <l n="133">e si spedisca un'ecatombe a Crisa.</l>
     <l n="134">Così forse avverrà che il Dio si plachi.</l>
    </lg>
    <lg n="13">
     <l n="135">Tacque, e s'assise. Allor l'Atride eroe</l>
     <l n="136">il re supremo Agamennón levossi</l>
     <l n="137">corruccioso. Offuscavagli la grande</l>
     <l n="138">ira il cor gonfio, e come bragia rossi</l>
     <l n="139">fiammeggiavano gli occhi. E tale ei prima</l>
     <l n="140">squadrò torvo Calcante, indi proruppe:</l>
    </lg>
    <lg n="14">
     <l n="141">Profeta di sciagure, unqua un accento</l>
     <l n="142">non uscì di tua bocca a me gradito.</l>
     <l n="143">Al maligno tuo cor sempre fu dolce</l>
     <l n="144">predir disastri, e d'onor vote e nude</l>
     <l n="145">son l'opre tue del par che le parole.</l>
     <l n="146">E fra gli Argivi profetando or cianci</l>
     <l n="147">che delle frecce sue Febo gl'impiaga,</l>
     <l n="148">sol perch'io ricusai della fanciulla</l>
     <l n="149">Criseide il riscatto. Ed io bramava</l>
     <l n="150">certo tenerla in signorìa, tal sendo</l>
     <l n="151">che a Clitennestra pur, da me condutta</l>
     <l n="152">vergine sposa, io la prepongo, a cui</l>
     <l n="153">di persona costei punto non cede,</l>
     <l n="154">né di care sembianze, né d'ingegno</l>
     <l n="155">ne' bei lavori di Minerva istrutto.</l>
     <l n="156">Ma libera sia pur, se questo è il meglio;</l>
     <l n="157">ché la salvezza io cerco, e non la morte</l>
     <l n="158">del popol mio. Ma voi mi preparate</l>
     <l n="159">tosto il compenso, ché de' Greci io solo</l>
     <l n="160">restarmi senza guiderdon non deggio;</l>
     <l n="161">ed ingiusto ciò fôra, or che una tanta</l>
     <l n="162">preda, il vedete, dalle man mi fugge.</l>
    </lg>
    <lg n="15">
     <l n="163">O d'avarizia al par che di grandezza</l>
     <l n="164">famoso Atride, gli rispose Achille,</l>
     <l n="165">qual premio ti daranno, e per che modo</l>
     <l n="166">i magnanimi Achei? Che molta in serbo</l>
     <l n="167">vi sia ricchezza non partita, ignoro:</l>
     <l n="168">delle vinte città tutte divise</l>
     <l n="169">ne fur le spoglie, né diritto or torna</l>
     <l n="170">a nuove parti congregarle in una.</l>
     <l n="171">Ma tu la prigioniera al Dio rimanda,</l>
     <l n="172">ché più larga n'avrai tre volte e quattro</l>
     <l n="173">ricompensa da noi, se Giove un giorno</l>
     <l n="174">l'eccelsa Troia saccheggiar ne dia.</l>
    </lg>
    <lg n="16">
     <l n="175">E a lui l'Atride: Non tentar, quantunque</l>
     <l n="176">ne' detti accorto, d'ingannarmi: in questo</l>
     <l n="177">né gabbo tu mi fai, divino Achille,</l>
     <l n="178">né persuaso al tuo voler mi rechi.</l>
     <l n="179">Dunque terrai tu la tua preda, ed io</l>
     <l n="180">della mia privo rimarrommi? E imponi</l>
     <l n="181">che costei sia renduta? Il sia. Ma giusti</l>
     <l n="182">concedanmi gli Achivi altra captiva</l>
     <l n="183">che questa adegui e al mio desir risponda.</l>
     <l n="184">Se non daranla, rapirolla io stesso,</l>
     <l n="185">sia d'Aiace la schiava, o sia d'Ulisse,</l>
     <l n="186">o ben anco la tua: e quegli indarno</l>
     <l n="187">fremerà d'ira alle cui tende io vegna.</l>
     <l n="188">Ma di ciò poscia parlerem. D'esperti</l>
     <l n="189">rematori fornita or si sospinga</l>
     <l n="190">nel pelago una nave, e vi s'imbarchi</l>
     <l n="191">coll'ecatombe la rosata guancia</l>
     <l n="192">della figlia di Crise, e ne sia duce</l>
     <l n="193">alcun de' primi, o Aiace, o Idomenèo,</l>
     <l n="194">o il divo Ulisse, o tu medesmo pure,</l>
     <l n="195">tremendissimo Achille, onde di tanto</l>
     <l n="196">sacrificante il grato ministero</l>
     <l n="197">il Dio ne plachi che da lunge impiaga.</l>
     <l n="198">Lo guatò bieco Achille, e gli rispose:</l>
     <l n="199">Anima invereconda, anima avara,</l>
     <l n="200">chi fia tra i figli degli Achei sì vile</l>
     <l n="201">che obbedisca al tuo cenno, o trar la spada</l>
     <l n="202">in aguati convegna, o in ria battaglia?</l>
     <l n="203">Per odio de' Troiani io qua non venni</l>
     <l n="204">a portar l'armi, io no; ché meco ei sono</l>
     <l n="205">d'ogni colpa innocenti. Essi né mandre</l>
     <l n="206">né destrier mi rapiro; essi le biade</l>
     <l n="207">della feconda popolosa Ftia</l>
     <l n="208">non saccheggiâr; ché molti gioghi ombrosi</l>
     <l n="209">ne son frapposti e il pelago sonoro.</l>
     <l n="210">Ma sol per tuo profitto, o svergognato,</l>
     <l n="211">e per l'onor di Menelao, pel tuo,</l>
     <l n="212">pel tuo medesmo, o brutal ceffo, a Troia</l>
     <l n="213">ti seguitammo alla vendetta. Ed oggi</l>
     <l n="214">tu ne disprezzi ingrato, e ne calpesti,</l>
     <l n="215">e a me medesmo di rapir minacci</l>
     <l n="216">de' miei sudori bellicosi il frutto,</l>
     <l n="217">l'unico premio che l'Acheo mi diede.</l>
     <l n="218">Né pari al tuo d'averlo io già mi spero</l>
     <l n="219">quel dì che i Greci l'opulenta Troia</l>
     <l n="220">conquisteran; ché mio dell'aspra guerra</l>
     <l n="221">certo è il carco maggior, ma quando in mezzo</l>
     <l n="222">si dividon le spoglie, è tua la prima,</l>
     <l n="223">ed ultima la mia, di cui m'è forza</l>
     <l n="224">tornar contento alla mia nave, e stanco</l>
     <l n="225">di battaglia e di sangue. Or dunque a Ftia,</l>
     <l n="226">a Ftia si rieda; ché d'assai fia meglio</l>
     <l n="227">al paterno terren volger la prora,</l>
     <l n="228">che vilipeso adunator qui starmi</l>
     <l n="229">di ricchezze e d'onori a chi m'offende.</l>
    </lg>
    <lg n="17">
     <l n="230">Fuggi dunque, riprese Agamennóne,</l>
     <l n="231">fuggi pur, se t'aggrada. Io non ti prego</l>
     <l n="232">di rimanerti. Al fianco mio si stanno</l>
     <l n="233">ben altri eroi, che a mia regal persona</l>
     <l n="234">onor daranno, e il giusto Giove in prima.</l>
     <l n="235">Di quanti ei nudre regnatori abborro</l>
     <l n="236">te più ch'altri; sì, te che le contese</l>
     <l n="237">sempre agogni e le zuffe e le battaglie.</l>
     <l n="238">Se fortissimo sei, d'un Dio fu dono</l>
     <l n="239">la tua fortezza. Or va, sciogli le navi,</l>
     <l n="240">fa co' tuoi prodi al patrio suol ritorno,</l>
     <l n="241">ai Mirmìdoni impera; io non ti curo,</l>
     <l n="242">e l'ire tue derido; anzi m'ascolta.</l>
     <l n="243">Poiché Apollo Crisëide mi toglie,</l>
     <l n="244">parta. D'un mio naviglio, e da' miei fidi</l>
     <l n="245">io la rimando accompagnata, e cedo.</l>
     <l n="246">Ma nel tuo padiglione ad involarti</l>
     <l n="247">verrò la figlia di Brisèo, la bella</l>
     <l n="248">tua prigioniera, io stesso; onde t'avvegga</l>
     <l n="249">quant'io t'avanzo di possanza, e quindi</l>
     <l n="250">altri meco uguagliarsi e cozzar tema.</l>
    </lg>
    <lg n="18">
     <l n="251">Di furore infiammâr l'alma d'Achille</l>
     <l n="252">queste parole. Due pensier gli fêro</l>
     <l n="253">terribile tenzon nell'irto petto,</l>
     <l n="254">se dal fianco tirando il ferro acuto</l>
     <l n="255">la via s'aprisse tra la calca, e in seno</l>
     <l n="256">l'immergesse all'Atride; o se domasse</l>
     <l n="257">l'ira, e chetasse il tempestoso core.</l>
     <l n="258">Fra lo sdegno ondeggiando e la ragione</l>
     <l n="259">l'agitato pensier, corse la mano</l>
     <l n="260">sovra la spada, e dalla gran vagina</l>
     <l n="261">traendo la venìa; quando veloce</l>
     <l n="262">dal ciel Minerva accorse, a lui spedita</l>
     <l n="263">dalla diva Giunon, che d'ambo i duci</l>
     <l n="264">egual cura ed amor nudrìa nel petto.</l>
     <l n="265">Gli venne a tergo, e per la bionda chioma</l>
     <l n="266">prese il fiero Pelìde, a tutti occulta,</l>
     <l n="267">a lui sol manifesta. Stupefatto</l>
     <l n="268">si scosse Achille, si rivolse, e tosto</l>
     <l n="269">riconobbe la Diva a cui dagli occhi</l>
     <l n="270">uscìan due fiamme di terribil luce,</l>
     <l n="271">e la chiamò per nome, e in ratti accenti,</l>
     <l n="272">Figlia, disse, di Giove, a che ne vieni?</l>
     <l n="273">forse d'Atride a veder l'onte? Aperto</l>
     <l n="274">io tel protesto, e avran miei detti effetto:</l>
     <l n="275">ei col suo superbir cerca la morte,</l>
     <l n="276">e la morte si avrà. — Frena lo sdegno,</l>
     <l n="277">la Dea rispose dalle luci azzurre:</l>
     <l n="278">io qui dal ciel discesi ad acchetarti,</l>
     <l n="279">se obbedirmi vorrai. Giuno spedimmi,</l>
     <l n="280">Giuno ch'entrambi vi difende ed ama.</l>
     <l n="281">Or via, ti calma, né trar brando, e solo</l>
     <l n="282">di parole contendi. Io tel predìco,</l>
     <l n="283">e andrà pieno il mio detto: verrà tempo</l>
     <l n="284">che tre volte maggior, per doni eletti,</l>
     <l n="285">avrai riparo dell'ingiusta offesa.</l>
     <l n="286">Tu reprimi la furia, ed obbedisci.</l>
     <l n="287">E Achille a lei: Seguir m'è forza, o Diva,</l>
     <l n="288">benché d'ira il cor arda, il tuo consiglio.</l>
     <l n="289">Questo fia lo miglior. Ai numi è caro</l>
     <l n="290">chi de' numi al voler piega la fronte.</l>
    </lg>
    <lg n="19">
     <l n="291">Disse; e rattenne su l'argenteo pomo</l>
     <l n="292">la poderosa mano, e il grande acciaro</l>
     <l n="293">nel fodero respinse, alle parole</l>
     <l n="294">docile di Minerva. Ed ella intanto</l>
     <l n="295">all'aure sedi dell'Egìoco padre</l>
     <l n="296">sul cielo risalì fra gli altri Eterni.</l>
    </lg>
    <lg n="20">
     <l n="297">Achille allora con acerbi detti</l>
     <l n="298">rinfrescando la lite, assalse Atride:</l>
     <l n="299">Ebbro! cane agli sguardi e cervo al core!</l>
     <l n="300">tu non osi giammai nelle battaglie</l>
     <l n="301">dar dentro colla turba; o negli agguati</l>
     <l n="302">perigliarti co' primi infra gli Achei,</l>
     <l n="303">che ogni rischio t'è morte. Assai per certo</l>
     <l n="304">meglio ti torna di ciascun che franco</l>
     <l n="305">nella grand'oste achea contro ti dica,</l>
     <l n="306">gli avuti doni in securtà rapire.</l>
     <l n="307">Ma se questa non fosse, a cui comandi,</l>
     <l n="308">spregiata gente e vil, tu non saresti</l>
     <l n="309">del popolo tuo divorator tiranno,</l>
     <l n="310">e l'ultimo de' torti avresti or fatto.</l>
     <l n="311">Ma ben t'annunzio, ed altamente il giuro</l>
     <l n="312">per questo scettro (che diviso un giorno</l>
     <l n="313">dal montano suo tronco unqua né ramo</l>
     <l n="314">né fronda metterà, né mai virgulto</l>
     <l n="315">germoglierà, poiché gli tolse il ferro</l>
     <l n="316">con la scorza le chiome, ed ora in pugno</l>
     <l n="317">sel portano gli Achei che posti sono</l>
     <l n="318">del giusto a guardia e delle sante leggi</l>
     <l n="319">ricevute dal ciel), per questo io giuro,</l>
     <l n="320">e inviolato sacramento il tieni:</l>
     <l n="321">stagion verrà che negli Achei si svegli</l>
     <l n="322">desiderio d'Achille, e tu salvarli,</l>
     <l n="323">misero! non potrai, quando la spada</l>
     <l n="324">dell'omicida Ettòr farà vermigli</l>
     <l n="325">di larga strage i campi: e allor di rabbia</l>
     <l n="326">il cor ti roderai, ché sì villana</l>
     <l n="327">al più forte de' Greci onta facesti.</l>
    </lg>
    <lg n="21">
     <l n="328">Disse; e gittò lo scettro a terra, adorno</l>
     <l n="329">d'aurei chiovi, e s'assise. Ardea l'Atride</l>
     <l n="330">di novello furor, quando nel mezzo</l>
     <l n="331">surse de' Pilii l'orator, Nestorre</l>
     <l n="332">facondo sì, che di sua bocca uscièno</l>
     <l n="333">più che mel dolci d'eloquenza i rivi.</l>
     <l n="334">Di parlanti con lui nati e cresciuti</l>
     <l n="335">nell'alma Pilo ei già trascorse avea</l>
     <l n="336">due vite, e nella terza allor regnava.</l>
     <l n="337">Con prudenti parole il santo veglio</l>
     <l n="338">così loro a dir prese: Eterni Dei!</l>
     <l n="339">Quanto lutto alla Grecia, e quanta a Prìamo</l>
     <l n="340">gioia s'appresta ed a' suoi figli e a tutta</l>
     <l n="341">la dardania città, quando fra loro</l>
     <l n="342">di voi s'intenda la fatal contesa,</l>
     <l n="343">di voi che tutti di valor vincete</l>
     <l n="344">e di senno gli Achei! Deh m'ascoltate,</l>
     <l n="345">ché minor d'anni di me siete entrambi;</l>
     <l n="346">ed io pur con eroi son visso un tempo</l>
     <l n="347">di voi più prodi, e non fui loro a vile:</l>
     <l n="348">ned altri tali io vidi unqua, né spero</l>
     <l n="349">di riveder più mai, quale un Driante</l>
     <l n="350">moderator di genti, e Piritòo,</l>
     <l n="351">Cèneo ed Essadio e Polifemo uom divo,</l>
     <l n="352">e l'Egìde Teseo pari ad un nume.</l>
     <l n="353">Alme più forti non nudrìa la terra,</l>
     <l n="354">e forti essendo combattean co' forti,</l>
     <l n="355">co' montani Centauri, e strage orrenda</l>
     <l n="356">ne fean. Con questi, a lor preghiera, io spesso</l>
     <l n="357">partendomi da Pilo e dal lontano</l>
     <l n="358">apio confine, a conversar venìa,</l>
     <l n="359">e secondo mie forze anch'io pugnava.</l>
     <l n="360">Ma di quanti mortali or crea la terra</l>
     <l n="361">niun potrìa pareggiarli. E nondimeno</l>
     <l n="362">da quei prestanti orecchio il mio consiglio</l>
     <l n="363">ed il mio detto obbedienza ottenne.</l>
     <l n="364">E voi pur anco m'obbedite adunque,</l>
     <l n="365">ché l'obbedirmi or giova. Inclito Atride,</l>
     <l n="366">deh non voler, sebben sì grande, a questi</l>
     <l n="367">tor la fanciulla; ma ch'ei s'abbia in pace</l>
     <l n="368">da' Greci il dato guiderdon consenti:</l>
     <l n="369">né tu cozzar con inimico petto</l>
     <l n="370">contra il rege, o Pelìde. Un re supremo,</l>
     <l n="371">cui d'alta maestà Giove circonda,</l>
     <l n="372">uguaglianza d'onore unqua non soffre.</l>
     <l n="373">Se generato d'una diva madre</l>
     <l n="374">tu lui vinci di forza, ei vince, o figlio,</l>
     <l n="375">te di poter, perché a più genti impera.</l>
     <l n="376">Deh pon giù l'ira, Atride, e placherassi</l>
     <l n="377">pure Achille al mio prego, ei che de' Greci</l>
     <l n="378">in sì ria guerra è principal sostegno.</l>
    </lg>
    <lg n="22">
     <l n="379">Tu rettissimo parli, o saggio antico,</l>
     <l n="380">pronto riprese il regnatore Atride;</l>
     <l n="381">ma costui tutti soverchiar presume,</l>
     <l n="382">tutti a schiavi tener, dar legge a tutti,</l>
     <l n="383">tutti gravar del suo comando. Ed io</l>
     <l n="384">potrei patirlo? Io no. Se il fêro i numi</l>
     <l n="385">un invitto guerrier, forse pur anco</l>
     <l n="386">di tanto insolentir gli diero il dritto?</l>
    </lg>
    <lg n="23">
     <l n="387">Tagliò quel dire Achille, e gli rispose:</l>
     <l n="388">Un pauroso, un vil certo sarei</l>
     <l n="389">se d'ogni cenno tuo ligio foss'io.</l>
     <l n="390">Altrui comanda, a me non già; ch'io teco</l>
     <l n="391">sciolto di tutta obbedienza or sono.</l>
     <l n="392">Questo solo vo' dirti, e tu nel mezzo</l>
     <l n="393">lo rinserra del cor. Per la fanciulla</l>
     <l n="394">un dì donata, ingiustamente or tolta,</l>
     <l n="395">né con te né con altri il brando mio</l>
     <l n="396">combatterà. Ma di quant'altre spoglie</l>
     <l n="397">nella nave mi serbo, né pur una,</l>
     <l n="398">s'io la niego, t'avrai. Vien, se nol credi,</l>
     <l n="399">vieni alla prova; e il sangue tuo scorrente</l>
     <l n="400">dalla mia lancia farà saggio altrui.</l>
    </lg>
    <lg n="24">
     <l n="401">Con questa di parole aspra tenzone</l>
     <l n="402">levarsi, e sciolto fu l'acheo consesso.</l>
     <l n="403">Con Pàtroclo il Pelìde e co' suoi prodi</l>
     <l n="404">riede a sue navi nelle tende; e Atride</l>
     <l n="405">varar fa tosto a venti remi eletti</l>
     <l n="406">una celere prora colla sacra</l>
     <l n="407">ecatombe. Di Crise egli medesmo</l>
     <l n="408">vi guida e posa l'avvenente figlia;</l>
     <l n="409">duce v'ascende il saggio Ulisse, e tutti</l>
     <l n="410">già montati correan l'umide vie.</l>
    </lg>
    <lg n="25">
     <l n="411">Ciò fatto, indisse al campo Agamennóne</l>
     <l n="412">una sacra lavanda: e ognun devoto</l>
     <l n="413">purificarsi, e via gittar nell'onde</l>
     <l n="414">le sozzure, e del mar lungo la riva</l>
     <l n="415">offrir di capri e di torelli intere</l>
     <l n="416">ecatombi ad Apollo. Al ciel salìa</l>
     <l n="417">volubile col fumo il pingue odore.</l>
    </lg>
    <lg n="26">
     <l n="418">Seguìan nel campo questi riti. E fermo</l>
     <l n="419">nel suo dispetto e nella dianzi fatta</l>
     <l n="420">ria minaccia ad Achille, intanto Atride,</l>
     <l n="421">Eurìbate e Taltibio a sé chiamando,</l>
     <l n="422">fidi araldi e sergenti, Ite, lor disse,</l>
     <l n="423">del Pelìde alla tenda, e m'adducete</l>
     <l n="424">la bella figlia di Brisèo. Se il niega,</l>
     <l n="425">io ne verrò con molta mano, io stesso,</l>
     <l n="426">a gliela tôrre: e ciò gli fia più duro.</l>
    </lg>
    <lg n="27">
     <l n="427">Disse; e il cenno aggravando in via li pose.</l>
     <l n="428">Del mar lunghesso l'infecondo lido</l>
     <l n="429">givan quelli a mal cuore, e pervenuti</l>
     <l n="430">de' Mirmidóni alla campal marina</l>
     <l n="431">trovâr l'eroe seduto appo le navi</l>
     <l n="432">davanti al padiglion: né del vederli</l>
     <l n="433">certo Achille fu lieto. Ambo al cospetto</l>
     <l n="434">regal fermârsi trepidanti e chini,</l>
     <l n="435">né far motto fur osi né dimando.</l>
     <l n="436">Ma tutto ei vide in suo pensiero, e disse:</l>
    </lg>
    <lg n="28">
     <l n="437">Messaggieri di Giove e delle genti,</l>
     <l n="438">salvete, araldi, e v'appressate. In voi</l>
     <l n="439">niuna è colpa con meco. Il solo Atride,</l>
     <l n="440">ei solo è reo, che voi per la fanciulla</l>
     <l n="441">Briseide qui manda. Or va, fuor mena,</l>
     <l n="442">generoso Patròclo, la donzella,</l>
     <l n="443">e in man di questi guidator l'affida.</l>
     <l n="444">Ma voi medesmi innanzi ai santi numi</l>
     <l n="445">ed innanzi ai mortali e al re crudele</l>
     <l n="446">siatemi testimon, quando il dì splenda</l>
     <l n="447">che a scampar gli altri di rovina il mio</l>
     <l n="448">braccio abbisogni. Perocché delira</l>
     <l n="449">in suo danno costui, ned il presente</l>
     <l n="450">vede, né il poi, né il come a sua difesa</l>
     <l n="451">salvi alle navi pugneran gli Achei.</l>
    </lg>
    <lg n="29">
     <l n="452">Disse; e Patròclo del diletto amico</l>
     <l n="453">al comando obbedì. Fuor della tenda</l>
     <l n="454">Briseide menò, guancia gentile,</l>
     <l n="455">ed agli araldi condottier la cesse.</l>
    </lg>
    <lg n="30">
     <l n="456">Mentre ei fanno alle navi achee ritorno,</l>
     <l n="457">e ritrosa con lor partìa la donna,</l>
     <l n="458">proruppe Achille in un sùbito pianto,</l>
     <l n="459">e da' suoi scompagnato in su la riva</l>
     <l n="460">del grigio mar s'assise, e il mar guardando</l>
     <l n="461">le man stese, e dolente alla diletta</l>
     <l n="462">madre pregando, Oh madre! è questo, disse,</l>
     <l n="463">questo è l'onor che darmi il gran Tonante</l>
     <l n="464">a conforto dovea del viver breve</l>
     <l n="465">a cui mi partoristi? Ecco, ei mi lascia</l>
     <l n="466">spregiato in tutto: il re superbo Atride</l>
     <l n="467">Agamennón mi disonora; il meglio</l>
     <l n="468">de' miei premii rapisce, e sel possiede.</l>
    </lg>
    <lg n="31">
     <l n="469">Sì piangendo dicea. La veneranda</l>
     <l n="470">genitrice l'udì, che ne' profondi</l>
     <l n="471">gorghi del mare si sedea dappresso</l>
     <l n="472">al vecchio padre; udillo, e tosto emerse,</l>
     <l n="473">come nebbia, dall'onda: accanto al figlio,</l>
     <l n="474">che lagrime spargea, dolce s'assise,</l>
     <l n="475">e colla mano accarezzollo, e disse:</l>
     <l n="476">Figlio, a che piangi? e qual t'opprime affanno?</l>
     <l n="477">Di', non celarlo in cor, meco il dividi.</l>
    </lg>
    <lg n="32">
     <l n="478">Madre, tu il sai, rispose alto gemendo</l>
     <l n="479">il piè–veloce eroe. Ridir che giova</l>
     <l n="480">tutto il già conto? Nella sacra sede</l>
     <l n="481">d'Eézion ne gimmo; la cittade</l>
     <l n="482">ponemmo a sacco, e tutta a questo campo</l>
     <l n="483">fu condotta la preda. In giuste parti</l>
     <l n="484">la diviser gli Achivi, e la leggiadra</l>
     <l n="485">Criseide fu scelta al primo Atride.</l>
     <l n="486">Crise d'Apollo sacerdote allora</l>
     <l n="487">con l'infula del nume e l'aureo scettro</l>
     <l n="488">venne alle navi a riscattar la figlia.</l>
     <l n="489">Molti doni offerì, molte agli Achivi</l>
     <l n="490">porse preghiere, ed agli Atridi in prima.</l>
     <l n="491">Invan; ché preghi e doni e sacerdote</l>
     <l n="492">e degli Achei l'assenso ebbe in dispregio</l>
     <l n="493">Agamennón, che minaccioso e duro</l>
     <l n="494">quel misero cacciò dal suo cospetto.</l>
     <l n="495">Partì sdegnato il veglio; e Apollo, a cui</l>
     <l n="496">diletto capo egli era, il suo lamento</l>
     <l n="497">esaudì dall'Olimpo, e contra i Greci</l>
     <l n="498">pestiferi vibrò dardi mortali.</l>
     <l n="499">Perìa la gente a torme, e d'ogni parte</l>
     <l n="500">sibilanti del Dio pel campo tutto</l>
     <l n="501">volavano gli strali. Alfine un saggio</l>
     <l n="502">indovin ne fe' chiaro in assemblea</l>
     <l n="503">l'oracolo d'Apollo. Io tosto il primo</l>
     <l n="504">esortai di placar l'ire divine.</l>
     <l n="505">Sdegnossene l'Atride, e in piè levato</l>
     <l n="506">una minaccia mi fe' tal che pieno</l>
     <l n="507">compimento sortì. Gli Achivi a Crisa</l>
     <l n="508">sovr'agil nave già la schiava adducono</l>
     <l n="509">non senza doni a Febo; e dalla tenda</l>
     <l n="510">a me pur dianzi tolsero gli araldi,</l>
     <l n="511">e menâr seco di Brisèo la figlia,</l>
     <l n="512">la fanciulla da' Greci a me donata.</l>
     <l n="513">Ma tu che il puoi, tu al figlio tuo soccorri,</l>
     <l n="514">vanne all'Olimpo, e porgi preghi a Giove,</l>
     <l n="515">s'unqua Giove per te fu nel bisogno</l>
     <l n="516">o d'opera aitato o di parole.</l>
     <l n="517">Nel patrio tetto, io ben lo mi ricordo,</l>
     <l n="518">spesso t'intesi gloriarti, e dire</l>
     <l n="519">che sola fra gli Dei da ria sciagura</l>
     <l n="520">Giove campasti adunator di nembi,</l>
     <l n="521">il giorno che tentâr Giuno e Nettunno</l>
     <l n="522">e Pallade Minerva in un cogli altri</l>
     <l n="523">congiurati del ciel porlo in catene;</l>
     <l n="524">ma tu nell'uopo sopraggiunta, o Dea,</l>
     <l n="525">l'involasti al periglio, all'alto Olimpo</l>
     <l n="526">prestamente chiamando il gran Centìmano,</l>
     <l n="527">che dagli Dei nomato è Briarèo,</l>
     <l n="528">da' mortali Egeóne, e di fortezza</l>
     <l n="529">lo stesso genitor vincea d'assai.</l>
     <l n="530">Fiero di tanto onore alto ei s'assise</l>
     <l n="531">di Giove al fianco, e n'ebber tema i numi,</l>
     <l n="532">che poser di legarlo ogni pensiero.</l>
     <l n="533">Or tu questo rammentagli, e al suo lato</l>
     <l n="534">siedi, e gli abbraccia le ginocchia, e il prega</l>
     <l n="535">di dar soccorso ai Teucri, e far che tutte</l>
     <l n="536">fino alle navi le falangi achee</l>
     <l n="537">sien spinte e rotte e trucidate. Ognuno</l>
     <l n="538">lo si goda così questo tiranno;</l>
     <l n="539">senta egli stesso il gran regnante Atride</l>
     <l n="540">qual commise follìa, quando superbo</l>
     <l n="541">fe' de' Greci al più forte un tanto oltraggio.</l>
    </lg>
    <lg n="33">
     <l n="542">E lagrimando a lui Teti rispose:</l>
     <l n="543">Ahi figlio mio! se con sì reo destino</l>
     <l n="544">ti partorii, perché allevarti, ahi lassa!</l>
     <l n="545">Oh potessi ozïoso a questa riva</l>
     <l n="546">senza pianto restarti e senza offese,</l>
     <l n="547">ingannando la Parca che t'incalza,</l>
     <l n="548">ed omai t'ha raggiunto! Ora i tuoi giorni</l>
     <l n="549">brevi sono ad un tempo ed infelici,</l>
     <l n="550">ché iniqua stella il dì ch'io ti produssi</l>
     <l n="551">i talami paterni illuminava.</l>
     <l n="552">E nondimen d'Olimpo alle nevose</l>
     <l n="553">vette n'andrò, ragionerò con Giove</l>
     <l n="554">del fulmine signore, e al tuo desire</l>
     <l n="555">piegarlo tenterò. Tu statti intanto</l>
     <l n="556">alle navi; e nell'ozio del tuo brando</l>
     <l n="557">senta l'Achivo de' tuoi sdegni il peso.</l>
     <l n="558">Perocché ieri in grembo all'Oceàno</l>
     <l n="559">fra gl'innocenti Etïopi discese</l>
     <l n="560">Giove a convito, e il seguîr tutti i numi.</l>
     <l n="561">Dopo la luce dodicesma al cielo</l>
     <l n="562">tornerà. Recherommi allor di Giove</l>
     <l n="563">agli eterni palagi; al suo ginocchio</l>
     <l n="564">mi gitterò, supplicherò, né vana</l>
     <l n="565">d'espugnarne il voler speranza io porto.</l>
    </lg>
    <lg n="34">
     <l n="566">Partì, ciò detto; e lui quivi di bile</l>
     <l n="567">macerato lasciò per la fanciulla</l>
     <l n="568">suo mal grado rapita. Intanto a Crisa</l>
     <l n="569">colla sacra ecatombe Ulisse approda.</l>
     <l n="570">Nel seno entrati del profondo porto,</l>
     <l n="571">le vele ammaïnâr, le collocaro</l>
     <l n="572">dentro il bruno naviglio, e prestamente</l>
     <l n="573">dechinâr colle gomone l'antenna,</l>
     <l n="574">e l'adagiâr nella corsìa. Co' remi</l>
     <l n="575">il naviglio accostâr quindi alla riva;</l>
     <l n="576">e l'ancore gittate, e della poppa</l>
     <l n="577">annodati i ritegni, ecco sul lido</l>
     <l n="578">tutta smontar la gente, ecco schierarsi</l>
     <l n="579">l'ecatombe d'Apollo, e dalla nave</l>
     <l n="580">dell'onde viatrice ultima uscire</l>
     <l n="581">Criseide. All'altar l'accompagnava</l>
     <l n="582">l'accorto Ulisse, ed alla man del caro</l>
     <l n="583">genitor la ponea con questi accenti:</l>
    </lg>
    <lg n="35">
     <l n="584">Crise, il re sommo Agamennón mi manda</l>
     <l n="585">a ti render la figlia, e offrir solenne</l>
     <l n="586">un'ecatombe a Febo, onde gli sdegni</l>
     <l n="587">placar del nume che gli Achei percosse</l>
     <l n="588">d'acerbissima piaga. — In questo dire</l>
     <l n="589">l'amata figlia in man gli cesse; e il vecchio</l>
     <l n="590">la si raccolse giubilando al petto.</l>
     <l n="591">Tosto d'intorno al ben costrutto altare</l>
     <l n="592">in ordinanza statuîr la bella</l>
     <l n="593">ecatombe del Dio; lavâr le palme,</l>
     <l n="594">presero il sacro farro, e Crise alzando</l>
     <l n="595">colla voce la man, fe' questo prego:</l>
    </lg>
    <lg n="36">
     <l n="596">Dio che godi trattar l'arco d'argento,</l>
     <l n="597">tu che Crisa proteggi e la divina</l>
     <l n="598">Cilla, signor di Tènedo possente,</l>
     <l n="599">m'odi: se dianzi a mia preghiera il campo</l>
     <l n="600">acheo gravasti di gran danno, e onore</l>
     <l n="601">mi desti, or fammi di quest'altro voto</l>
     <l n="602">contento appieno. La terribil lue,</l>
     <l n="603">che i Dànai strugge, allontanar ti piaccia.</l>
    </lg>
    <lg n="37">
     <l n="604">Sì disse orando, ed esaudillo il nume.</l>
     <l n="605">Quindi fin posto alle preghiere, e sparso</l>
     <l n="606">il salso farro, alzar fêr suso in prima</l>
     <l n="607">alle vittime il collo, e le sgozzaro.</l>
     <l n="608">Tratto il cuoio, fasciâr le incise cosce</l>
     <l n="609">di doppio omento, e le coprîr di crudi</l>
     <l n="610">brani. Il buon vecchio su l'accese schegge</l>
     <l n="611">le abbrustolava, e di purpureo vino</l>
     <l n="612">spruzzando le venìa. Scelti garzoni</l>
     <l n="613">al suo fianco tenean gli spiedi in pugno</l>
     <l n="614">di cinque punte armati: e come fûro</l>
     <l n="615">rosolate le coste, e fatto il saggio</l>
     <l n="616">delle viscere sacre, il resto in pezzi</l>
     <l n="617">negli schidoni infissero; con molto</l>
     <l n="618">avvedimento l'arrostiro, e poscia</l>
     <l n="619">tolser tutto alle fiamme. Al fin dell'opra</l>
     <l n="620">poste le mense, a banchettar si diero,</l>
     <l n="621">e del cibo egualmente ripartito</l>
     <l n="622">sbramârsi tutti. Del cibarsi estinto</l>
     <l n="623">e del bere il desìo, d'almo lïeo</l>
     <l n="624">coronando il cratere, a tutti in giro</l>
     <l n="625">ne porsero i donzelli, e fe' ciascuno</l>
     <l n="626">libagion colle tazze. E così tutto</l>
     <l n="627">cantando il dì la gioventude argiva,</l>
     <l n="628">e un allegro peàna alto intonando,</l>
     <l n="629">laudi a Febo dicean, che nell'udirle</l>
     <l n="630">sentìasi tocco di dolcezza il core.</l>
    </lg>
    <lg n="38">
     <l n="631">Fugato il sole dalla notte, ei diersi</l>
     <l n="632">presso i poppesi della nave al sonno.</l>
     <l n="633">Poi come il cielo colle rosee dita</l>
     <l n="634">la bella figlia del mattino aperse,</l>
     <l n="635">conversero la prora al campo argivo,</l>
     <l n="636">e mandò loro in poppa il vento Apollo.</l>
     <l n="637">Rizzâr l'antenna, e delle bianche vele</l>
     <l n="638">il seno dispiegâr. L'aura seconda</l>
     <l n="639">le gonfiava per mezzo, e strepitoso,</l>
     <l n="640">nel passar della nave, il flutto azzurro</l>
     <l n="641">mormorava d'intorno alla carena.</l>
     <l n="642">Giunti agli argivi accampamenti, in secco</l>
     <l n="643">trasser la nave su la colma arena,</l>
     <l n="644">e lunghe vi spiegâr travi di sotto</l>
     <l n="645">acconciamente. Per le tende poi</l>
     <l n="646">si dispersero tutti e pe' navili.</l>
    </lg>
    <lg n="39">
     <l n="647">Appo i suoi legni intanto il generoso</l>
     <l n="648">Pelìde Achille nel segreto petto</l>
     <l n="649">di sdegno si pascea, né al parlamento,</l>
     <l n="650">scuola illustre d'eroi, né alle battaglie</l>
     <l n="651">più comparìa; ma il cor struggea di doglia</l>
     <l n="652">lungi dall'armi, e sol dell'armi il suono</l>
     <l n="653">e delle pugne il grido egli sospira.</l>
    </lg>
    <lg n="40">
     <l n="654">Rifulse alfin la dodicesma aurora,</l>
     <l n="655">e tutti di conserva al ciel gli Eterni</l>
     <l n="656">fean ritorno, ed avanti iva il re Giove.</l>
     <l n="657">Memore allor del figlio e del suo prego,</l>
     <l n="658">Teti emerse dal mare, e mattutina</l>
     <l n="659">in cielo al sommo dell'Olimpo alzossi.</l>
     <l n="660">Sul più sublime de' suoi molti gioghi</l>
     <l n="661">in disparte trovò seduto e solo</l>
     <l n="662">l'onniveggente Giove. Innanzi a lui</l>
     <l n="663">la Dea s'assise, colla manca strinse</l>
     <l n="664">le divine ginocchia, e colla destra</l>
     <l n="665">molcendo il mento, e supplicando disse:</l>
    </lg>
    <lg n="41">
     <l n="666">Giove padre, se d'opre e di parole</l>
     <l n="667">giovevole fra' numi unqua ti fui,</l>
     <l n="668">un mio voto adempisci. Il figlio mio,</l>
     <l n="669">cui volge il fato la più corta vita,</l>
     <l n="670">deh m'onora il mio figlio a torto offeso</l>
     <l n="671">dal re supremo Agamennón, che a forza</l>
     <l n="672">gli rapì la sua donna, e la si tiene.</l>
     <l n="673">Onoralo, ti prego, olimpio Giove,</l>
     <l n="674">sapientissimo Iddio: fa che vittrici</l>
     <l n="675">sien le spade troiane, infin che tutto</l>
     <l n="676">e doppio ancora dagli Achei pentiti</l>
     <l n="677">al mio figlio si renda il tolto onore.</l>
    </lg>
    <lg n="42">
     <l n="678">Disse; e nessuna le facea risposta</l>
     <l n="679">il procelloso Iddio; ma lunga pezza</l>
     <l n="680">muto stette, e sedea. Teti il ginocchio</l>
     <l n="681">teneagli stretto tuttavolta, e i preghi</l>
     <l n="682">iterando venìa: Deh parla alfine;</l>
     <l n="683">dimmi aperto se nieghi, o se concedi;</l>
     <l n="684">nulla hai tu che temer; fa ch'io mi sappia</l>
     <l n="685">se fra le Dee son io la più spregiata.</l>
    </lg>
    <lg n="43">
     <l n="686">Profondamente allora sospirando</l>
     <l n="687">l'adunator de' nembi le rispose:</l>
     <l n="688">Opra chiedi odïosa che nemico</l>
     <l n="689">farammi a Giuno, e degli ontosi suoi</l>
     <l n="690">motti bersaglio. Ardita ella mai sempre</l>
     <l n="691">pur dinanzi agli Dei vien meco a lite,</l>
     <l n="692">e de' Troiani aiutator m'accusa.</l>
     <l n="693">Ma tu sgombra di qua, ché non ti vegga</l>
     <l n="694">la sospettosa. Mio pensier fia poscia</l>
     <l n="695">che il desir tuo si cómpia, e a tuo conforto</l>
     <l n="696">abbine il cenno del mio capo in pegno.</l>
     <l n="697">Questo fra' numi è il massimo mio giuro,</l>
     <l n="698">né revocarsi, né fallir, né vana</l>
     <l n="699">esser può cosa che il mio capo accenna.</l>
     <l n="700">Disse; e il gran figlio di Saturno i neri</l>
     <l n="701">sopraccigli inchinò. Su l'immortale</l>
     <l n="702">capo del sire le divine chiome</l>
     <l n="703">ondeggiaro, e tremonne il vasto Olimpo.</l>
    </lg>
    <lg n="44">
     <l n="704">Così fermo l'affar si dipartiro.</l>
     <l n="705">Teti dal ciel spiccò nel mare un salto;</l>
     <l n="706">Giove alla reggia s'avvïò. Rizzârsi</l>
     <l n="707">tutti ad un tempo da' lor troni i numi</l>
     <l n="708">verso il gran padre, né veruno ardissi</l>
     <l n="709">aspettarne il venir fermo al suo seggio,</l>
     <l n="710">ma mosser tutti ad incontrarlo. Ei grave</l>
     <l n="711">si compose sul trono. E già sapea</l>
     <l n="712">Giuno il fatto del Dio; ch'ella veduto</l>
     <l n="713">in segreti consigli avea con esso</l>
     <l n="714">la figlia di Nerèo, Teti la diva</l>
     <l n="715">dal bianco piede. Con parole acerbe</l>
     <l n="716">così dunque l'assalse: E qual de' numi</l>
     <l n="717">tenne or teco consulta, o ingannatore?</l>
     <l n="718">Sempre t'è caro da me scevro ordire</l>
     <l n="719">tenebrosi disegni, né ti piacque</l>
     <l n="720">mai farmi manifesto un tuo pensiero.</l>
    </lg>
    <lg n="45">
     <l n="721">E degli uomini il padre e degli Dei</l>
     <l n="722">le rispose: Giunon, tutto che penso</l>
     <l n="723">non sperar di saperlo. Ardua ten fôra</l>
     <l n="724">l'intelligenza, benché moglie a Giove.</l>
     <l n="725">Ben qualunque dir cosa si convegna,</l>
     <l n="726">nullo, prima di te, mortale o Dio</l>
     <l n="727">la si saprà. Ma quel che lungi io voglio</l>
     <l n="728">dai Celesti ordinar nel mio segreto,</l>
     <l n="729">non dimandarlo né scrutarlo, e cessa.</l>
    </lg>
    <lg n="46">
     <l n="730">Acerbissimo Giove, e che dicesti?</l>
     <l n="731">riprese allor la maestosa il guardo</l>
     <l n="732">veneranda Giunon: gran tempo è pure</l>
     <l n="733">che da te nulla cerco e nulla chieggo,</l>
     <l n="734">e tu tranquillo adempi ogni tuo senno.</l>
     <l n="735">Or grave un dubbio mi molesta il core,</l>
     <l n="736">che Teti, del marin vecchio la figlia,</l>
     <l n="737">non ti seduca; ch'io la vidi, io stessa,</l>
     <l n="738">sul mattino arrivar, sederti accanto,</l>
     <l n="739">abbracciarti i ginocchi; e certo a lei</l>
     <l n="740">di molti Achivi tu giurasti il danno</l>
     <l n="741">appo le navi, per onor d'Achille.</l>
    </lg>
    <lg n="47">
     <l n="742">E a rincontro il signor delle tempeste:</l>
     <l n="743">Sempre sospetti, né celarmi io posso,</l>
     <l n="744">spirto maligno, agli occhi tuoi. Ma indarno</l>
     <l n="745">la tua cura uscirà, ch'anzi più sempre</l>
     <l n="746">tu mi costringi a disamarti, e questo</l>
     <l n="747">a peggio ti verrà. S'al ver t'apponi,</l>
     <l n="748">che al ver t'apponga ho caro. Or siedi, e taci,</l>
     <l n="749">e m'obbedisci; ché giovarti invano</l>
     <l n="750">potrìan quanti in Olimpo a tua difesa</l>
     <l n="751">accorresser Celesti, allor che poste</l>
     <l n="752">le invitte mani nelle chiome io t'abbia.</l>
    </lg>
    <lg n="48">
     <l n="753">Disse; e chinò la veneranda Giuno</l>
     <l n="754">i suoi grand'occhi paurosa e muta;</l>
     <l n="755">e in cor premendo il suo livor s'assise.</l>
     <l n="756">Di Giove in tutta la magion le fronti</l>
     <l n="757">si contristâr de' numi, e in mezzo a loro</l>
     <l n="758">gratificando alla diletta madre</l>
     <l n="759">Vulcan l'inclito fabbro a dir sì prese:</l>
    </lg>
    <lg n="49">
     <l n="760">Una malvagia intolleranda cosa</l>
     <l n="761">questa al certo sarà, se voi cotanto,</l>
     <l n="762">de' mortali a cagion, piato movete,</l>
     <l n="763">e suscitate fra gli Dei tumulto.</l>
     <l n="764">De' banchetti la gioia ecco sbandita,</l>
     <l n="765">se la vince il peggior. Madre, t'esorto,</l>
     <l n="766">benché saggia per te: vinci di Giove,</l>
     <l n="767">vinci del padre coll'ossequio l'ira,</l>
     <l n="768">onde a lite non torni, e del convito</l>
     <l n="769">ne conturbi il piacer; ch'egli ne puote,</l>
     <l n="770">del fulmine signore e dell'Olimpo,</l>
     <l n="771">dai nostri seggi rovesciar, se il voglia;</l>
     <l n="772">perocché sua possanza a tutte è sopra.</l>
     <l n="773">Or tu con care parolette il molci,</l>
     <l n="774">e tosto il placherai. — Surse, ciò detto,</l>
     <l n="775">ed all'amata genitrice un tondo</l>
     <l n="776">gemino nappo fra le mani ei pose,</l>
     <l n="777">bisbigliando all'orecchio: O madre mia,</l>
     <l n="778">benché mesta a ragion, sopporta in pace,</l>
     <l n="779">onde te con quest'occhi io qui non vegga,</l>
     <l n="780">te, che cara mi sei, forte battuta;</l>
     <l n="781">ché allor nessuna con dolor mio sommo</l>
     <l n="782">darti aita io potrei. Duro egli è troppo</l>
     <l n="783">cozzar con Giove. Altra fiata, il sai,</l>
     <l n="784">volli in tuo scampo venturarmi. Il crudo</l>
     <l n="785">afferrommi d'un piede, e mi scagliò</l>
     <l n="786">dalle soglie celesti. Un giorno intero</l>
     <l n="787">rovinai per l'immenso, e rifinito</l>
     <l n="788">in Lenno caddi col cader del sole,</l>
     <l n="789">dalli Sinzii raccolto a me pietosi.</l>
    </lg>
    <lg n="50">
     <l n="790">Disse; e la Diva dalle bianche braccia</l>
     <l n="791">rise, e in quel riso dalla man del figlio</l>
     <l n="792">prese il nappo. Ed ei poscia agli altri Eterni,</l>
     <l n="793">incominciando a destra, e dal cratere</l>
     <l n="794">il nèttare attignendo, a tutti in giro</l>
     <l n="795">lo mescea. Suscitossi infra' Beati</l>
     <l n="796">immenso riso nel veder Vulcano</l>
     <l n="797">per la sala aggirarsi affaccendato</l>
     <l n="798">in quell'opra. Così, fino al tramonto,</l>
     <l n="799">tutto il dì convitossi, ed egualmente</l>
     <l n="800">del banchetto ogni Dio partecipava.</l>
     <l n="801">Né l'aurata mancò lira d'Apollo,</l>
     <l n="802">né il dolce delle Muse alterno canto.</l>
    </lg>
    <lg n="51">
     <l n="803">Ratto, poi che del Sol la luminosa</l>
     <l n="804">lampa si spense, a' suoi riposi ognuno</l>
     <l n="805">ne' palagi n'andò, che fabbricati</l>
     <l n="806">a ciascheduno avea con ammirando</l>
     <l n="807">artifizio Vulcan l'inclito zoppo.</l>
     <l n="808">E a' suoi talami anch'esso, ove qual volta</l>
     <l n="809">soave l'assalìa forza di sonno,</l>
     <l n="810">corcar solea le membra, il fulminante</l>
     <l n="811">Olimpio s'avvïò. Quivi salito</l>
     <l n="812">addormentossi il nume, ed al suo fianco</l>
     <l n="813">giacque l'alma Giunon che d'oro ha il trono.</l>
    </lg>
   </lg>
  </body>
 </text>
</TEI>