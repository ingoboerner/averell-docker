<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Traduzione dell'Iliade - Libro ottavo</title>
    <author>Vincenzo Monti</author>
   </titleStmt>
   <extent>
    <measure unit="stanza">40</measure>
    <measure unit="line">779</measure>
   </extent>
   <publicationStmt>
    <publisher>UNED University</publisher>
    <idno>Vincenzo Monti_traduzione-dell-iliade-libro-o</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Traduzione dell'Iliade - Libro ottavo</title>
     <author>Vincenzo Monti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Traduzione dell'Iliade - Libro ottavo</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già spiegava l'aurora il croceo velo</l>
     <l n="2">sul volto della terra, e co' Celesti</l>
     <l n="3">su l'alto Olimpo il folgorante Giove</l>
     <l n="4">tenea consiglio. Ei parla e riverenti</l>
     <l n="5">stansi gli Eterni ad ascoltar: M'udite</l>
     <l n="6">tutti, ed abbiate il mio voler palese;</l>
     <l n="7">e nessuno di voi né Dio né Diva</l>
     <l n="8">di frangere s'ardisca il mio decreto,</l>
     <l n="9">ma tutti insieme il secondate, ond'io</l>
     <l n="10">l'opra, che penso, a presto fin conduca.</l>
     <l n="11">Qualunque degli Dei vedrò furtivo</l>
     <l n="12">partir dal cielo, e scendere a soccorso</l>
     <l n="13">de' Troiani o de' Greci, egli all'Olimpo</l>
     <l n="14">di turpe piaga tornerassi offeso;</l>
     <l n="15">o l'afferrando di mia mano io stesso,</l>
     <l n="16">nel Tartaro remoto e tenebroso</l>
     <l n="17">lo gitterò, voragine profonda</l>
     <l n="18">che di bronzo ha la soglia e ferree porte,</l>
     <l n="19">e tanto in giù nell'Orco s'inabissa,</l>
     <l n="20">quanto va lungi dalla terra il cielo.</l>
     <l n="21">Allor saprà che degli Dei son io</l>
     <l n="22">il più possente. E vuolsene la prova?</l>
     <l n="23">D'oro al cielo appendete una catena,</l>
     <l n="24">e tutti a questa v'attaccate, o Divi</l>
     <l n="25">e voi Dive, e traete. E non per questo</l>
     <l n="26">dal ciel trarrete in terra il sommo Giove,</l>
     <l n="27">supremo senno, né pur tutte oprando</l>
     <l n="28">le vostre posse. Ma ben io, se il voglio,</l>
     <l n="29">la trarrò colla terra e il mar sospeso:</l>
     <l n="30">indi alla vetta dell'immoto Olimpo</l>
     <l n="31">annoderò la gran catena, ed alto</l>
     <l n="32">tutte da quella penderan le cose.</l>
     <l n="33">Cotanto il mio poter vince de' numi</l>
     <l n="34">le forze e de' mortai. — Qui tacque, e tutti</l>
     <l n="35">dal minaccioso ragionar percossi</l>
     <l n="36">ammutolîr gli Dei. Ruppe Minerva</l>
     <l n="37">finalmente il silenzio, e così disse:</l>
    </lg>
    <lg n="2">
     <l n="38">Padre e re de' Celesti, e noi pur anco</l>
     <l n="39">sappiam che invitta è la tua gran possanza.</l>
     <l n="40">Ma nondimen de' bellicosi Achei</l>
     <l n="41">pietà ne prende, che di fato iniquo</l>
     <l n="42">son vicini a perir. Noi dalla pugna,</l>
     <l n="43">se tu il comandi, ci terrem lontani;</l>
     <l n="44">ma non vietar che di consiglio almeno</l>
     <l n="45">sien giovati gli Achivi, onde non tutti</l>
     <l n="46">cadan nell'ira tua disfatti e morti.</l>
    </lg>
    <lg n="3">
     <l n="47">Con un sorriso le rispose il sommo</l>
     <l n="48">de' nembi adunator: Conforta il core,</l>
     <l n="49">diletta figlia; favellai severo,</l>
     <l n="50">ma vo' teco esser mite. — E così detto,</l>
     <l n="51">gli orocriniti eripedi cavalli</l>
     <l n="52">come vento veloci al carro aggioga:</l>
     <l n="53">al divin corpo induce una lorica</l>
     <l n="54">tutta d'auro, e alla man data una sferza</l>
     <l n="55">pur d'auro intesta e di gentil lavoro,</l>
     <l n="56">monta il cocchio, e flagella a tutto corso</l>
     <l n="57">i corridori che volâr bramosi</l>
     <l n="58">infra la terra e lo stellato Olimpo.</l>
     <l n="59">Tosto all'Ida, di belve e di rigosi</l>
     <l n="60">fonti altrice, arrivò su l'ardua cima</l>
     <l n="61">del Gàrgaro, ove sacro a lui frondeggia</l>
     <l n="62">un bosco, e fuma un odorato altare.</l>
     <l n="63">Qui degli uomini il padre e degli Dei</l>
     <l n="64">rattenne e dal timon sciolse i cavalli,</l>
     <l n="65">e di nebbia gli avvolse. Indi s'assise</l>
     <l n="66">esultante di gloria in su la vetta,</l>
     <l n="67">di là lo sguardo a Troia rivolgendo</l>
     <l n="68">ed alle navi degli Achei, che preso</l>
     <l n="69">per le tende alla presta un parco cibo</l>
     <l n="70">armavansi. Ed all'armi anch'essi i Teucri</l>
     <l n="71">per la città correan; né gli sgomenta</l>
     <l n="72">il numero minor, ché per le spose</l>
     <l n="73">e pe' figli a pugnar pronti li rende</l>
     <l n="74">necessità. Spalancansi le porte:</l>
     <l n="75">erompono pedoni e cavalieri</l>
     <l n="76">con immenso tumulto, e giunti a fronte,</l>
     <l n="77">scudi a scudi, aste ad aste e petti a petti</l>
     <l n="78">oppongono, e di targhe odi e d'usberghi</l>
     <l n="79">un fiero cozzo, ed un fragor di pugna</l>
     <l n="80">che rinforza più sempre. De' cadenti</l>
     <l n="81">l'urlo si mesce coll'orribil vanto</l>
     <l n="82">de' vincitori, e il suol sangue correa.</l>
    </lg>
    <lg n="4">
     <l n="83">Dall'ora che le porte apre al mattino</l>
     <l n="84">fino al merigge, d'ambedue le parti</l>
     <l n="85">durò la strage con egual fortuna.</l>
     <l n="86">Ma quando ascese a mezzo cielo il sole,</l>
     <l n="87">alto spiegò l'onnipossente Iddio</l>
     <l n="88">l'auree bilance, e due diversi fati</l>
     <l n="89">di sonnifera morte entro vi pose,</l>
     <l n="90">il troiano e l'acheo. Le prese in mezzo,</l>
     <l n="91">le librò, sollevolle, e degli Achivi</l>
     <l n="92">il fato dechinò, che traboccando</l>
     <l n="93">percosse in terra, e balzò l'altro al cielo.</l>
     <l n="94">Tonò tremendo allor Giove dall'Ida,</l>
     <l n="95">e un infocato fulmine nel campo</l>
     <l n="96">avventò degli Achei, che stupefatti</l>
     <l n="97">a quella vista impallidîr di tema.</l>
     <l n="98">Né Idomenèo, né il grande Agamennóne,</l>
     <l n="99">né gli Aiaci, ambedue lampi di Marte,</l>
     <l n="100">fermi al lor posto rimaner fur osi.</l>
     <l n="101">Solo il Gerenio, degli Achei tutela,</l>
     <l n="102">Nèstore vi restò, ma suo mal grado,</l>
     <l n="103">ché un destrier l'impedìa, cui di saetta</l>
     <l n="104">d'Elena bella l'avvenente drudo</l>
     <l n="105">nella fronte ferì laddove spunta</l>
     <l n="106">nel teschio de' cavalli il primo crine,</l>
     <l n="107">ed è letale il loco alle ferite.</l>
     <l n="108">Inalberossi il corridor trafitto,</l>
     <l n="109">ché nel cerèbro entrata era la freccia,</l>
     <l n="110">e dintorno alla rota per l'acuto</l>
     <l n="111">dolor si voltolando, in iscompiglio</l>
     <l n="112">mettea gli altri cavalli. Or mentre il vecchio</l>
     <l n="113">gli si fa sopra colla daga, e tenta</l>
     <l n="114">tagliarne le tirelle, ecco veloci</l>
     <l n="115">fra la calca e il ferir de' combattenti</l>
     <l n="116">sopraggiungere d'Ettore i destrieri,</l>
     <l n="117">superbi di portar sì grande auriga.</l>
     <l n="118">E qui perduta il veglio avrìa la vita,</l>
     <l n="119">se del rischio di lui non s'accorgea</l>
     <l n="120">l'invitto Dïomede. Un grido orrendo</l>
     <l n="121">di pugna eccitator mise l'eroe</l>
     <l n="122">alla volta d'Ulisse: Ah dove immemore</l>
     <l n="123">di tua stirpe divina, dove fuggi,</l>
     <l n="124">astuto figlio di Laerte, e volgi,</l>
     <l n="125">come un codardo della turba, il tergo?</l>
     <l n="126">Bada che alcun le fuggitive spalle</l>
     <l n="127">non ti giunga coll'asta. Agl'inimici</l>
     <l n="128">volta la fronte, ed a salvar vien meco</l>
     <l n="129">dal furor di quel fiero il vecchio amico.</l>
    </lg>
    <lg n="5">
     <l n="130">Quelle grida non ode, e ratto in salvo</l>
     <l n="131">fugge Ulisse alle navi. Allor rimasto</l>
     <l n="132">solo il Tidìde, si sospinse in mezzo</l>
     <l n="133">ai guerrier della fronte, avanti al cocchio</l>
     <l n="134">di Nèstore piantossi, e lui chiamando</l>
     <l n="135">veloci gli drizzò queste parole:</l>
     <l n="136">Troppo feroce gioventù nemica</l>
     <l n="137">ti sta contra, o buon vecchio, e infermi troppo</l>
     <l n="138">sono i tuoi polsi: hai grave d'anni il dorso,</l>
     <l n="139">hai debole l'auriga e i corridori.</l>
     <l n="140">Monta il mio cocchio, e la virtù vedrai</l>
     <l n="141">dei cavalli di Troe, che dianzi io tolsi</l>
     <l n="142">d'Anchise al figlio, a maraviglia sperti</l>
     <l n="143">a fuggir ratti in campo e ad inseguire.</l>
     <l n="144">Lascia cotesti agli scudieri in cura,</l>
     <l n="145">drizziam questi ne' Teucri, e vegga Ettorre</l>
     <l n="146">s'anco in mia man la lancia è furibonda.</l>
    </lg>
    <lg n="6">
     <l n="147">Disse: né il veglio ricusò l'invito.</l>
     <l n="148">Di Stènelo e del buon Eurimedonte,</l>
     <l n="149">valorosi scudieri, egli al governo</l>
     <l n="150">cesse le sue puledre, e tosto il cocchio</l>
     <l n="151">del Tidìde salito, in man si tolse</l>
     <l n="152">le bellissime briglie, e col flagello</l>
     <l n="153">i corsieri percosse. In un baleno</l>
     <l n="154">giunser d'Ettore a fronte, che diritto</l>
     <l n="155">lor d'incontro venìa con gran tempesta.</l>
     <l n="156">Trasse la lancia Dïomede, e il colpo</l>
     <l n="157">errò; ma su le poppe in mezzo al petto</l>
     <l n="158">colpì l'auriga Eniopèo, figliuolo</l>
     <l n="159">dell'inclito Tebèo. Cade il trafitto</l>
     <l n="160">giù tra le rote colle briglie in pugno:</l>
     <l n="161">s'arretrano i destrieri, e in quello stato</l>
     <l n="162">perde ogni forza l'infelice, e spira.</l>
    </lg>
    <lg n="7">
     <l n="163">Del morto auriga addolorossi Ettorre,</l>
     <l n="164">e mesto di lasciar quivi il compagno</l>
     <l n="165">nella polve disteso, un altro audace</l>
     <l n="166">alla guida del carro iva cercando:</l>
     <l n="167">né di rettor gran tempo ebber bisogno</l>
     <l n="168">i suoi destrieri, ché gli occorse all'uopo</l>
     <l n="169">l'animoso Archepòlemo d'Ifìto,</l>
     <l n="170">cui sul carro montar fa senza indugio,</l>
     <l n="171">e gli abbandona nella man le briglie.</l>
    </lg>
    <lg n="8">
     <l n="172">Immensa strage allora e fatti orrendi</l>
     <l n="173">fôran d'arme seguìti, e come agnelli</l>
     <l n="174">stati in Ilio sarìan racchiusi i Teucri,</l>
     <l n="175">se de' Celesti il padre e de' mortali</l>
     <l n="176">tosto di ciò non s'accorgea. Tonando</l>
     <l n="177">con gran fragore un fulmine rovente</l>
     <l n="178">vibrò nel campo il nume, e il fece in terra</l>
     <l n="179">guizzar di Dïomede innanzi al cocchio:</l>
     <l n="180">e sùbita n'uscìa d'ardente zolfo</l>
     <l n="181">una terribil vampa. Spaventati</l>
     <l n="182">costernansi i destrier, scappan di mano</l>
     <l n="183">a Nèstore le briglie; onde al Tidìde</l>
     <l n="184">rivoltosi tremante: Ah piega, ei grida,</l>
     <l n="185">piega indietro i cavalli, o Dïomede,</l>
     <l n="186">fuggiam: nol vedi? contro noi combatte</l>
     <l n="187">Giove irato, e a costui tutto dar vuole</l>
     <l n="188">di presente l'onor della battaglia.</l>
     <l n="189">Darallo, se gli piace, un'altra volta</l>
     <l n="190">a noi pur: ma di Giove oltrapossente</l>
     <l n="191">il supremo voler forza non pate.</l>
    </lg>
    <lg n="9">
     <l n="192">Tutto ben parli, o vecchio, gli rispose</l>
     <l n="193">l'imperturbato eroe; ma il cor mi crucia</l>
     <l n="194">la dolorosa idea ch'Ettore un giorno</l>
     <l n="195">fra' Troiani dirà gonfio d'orgoglio:</l>
     <l n="196">Io fugai Dïomede, io lo costrinsi</l>
     <l n="197">a scampar nelle navi. — Ei questo vanto</l>
     <l n="198">menerà certo, e a me si fenda allora</l>
     <l n="199">sotto i piedi la terra, e mi divori.</l>
    </lg>
    <lg n="10">
     <l n="200">E Nèstore ripiglia: Ah che dicesti,</l>
     <l n="201">valoroso Tidìde? E quando avvegna</l>
     <l n="202">che un codardo, un imbelle Ettor ti chiami,</l>
     <l n="203">i Troiani non già sel crederanno,</l>
     <l n="204">né le troiane spose, a cui nell'atra</l>
     <l n="205">polve stendesti i floridi mariti.</l>
    </lg>
    <lg n="11">
     <l n="206">Disse; e addietro girò tosto i cavalli</l>
     <l n="207">tra la calca fuggendo. Ettore e i Teucri</l>
     <l n="208">con urli orrendi li seguiro, e un nembo</l>
     <l n="209">piovean su lor d'acerbi strali, ed alto</l>
     <l n="210">gridar s'udiva de' Troiani il duce:</l>
     <l n="211">I cavalieri argivi, o Dïomede,</l>
     <l n="212">e di seggio e di tazze e di vivande</l>
     <l n="213">te finora onorâr su gli altri a mensa;</l>
     <l n="214">ma deriso or n'andrai, che un cor palesi</l>
     <l n="215">di femminetta. Via di qua, fanciulla;</l>
     <l n="216">non salirai tu, no, fin ch'io respiro,</l>
     <l n="217">d'Ilio le torri, né trarrai cattive</l>
     <l n="218">le nostre mogli nelle navi, e morto</l>
     <l n="219">per la mia destra giacerai tu pria.</l>
    </lg>
    <lg n="12">
     <l n="220">Stettesi in forse a quel parlar l'eroe</l>
     <l n="221">di dar volta ai cavalli, e d'affrontarlo.</l>
     <l n="222">Ben tre volte nel core e nella mente</l>
     <l n="223">gliene corse il desìo, tre volte Giove</l>
     <l n="224">rimormorò dall'Ida, e fe' securi</l>
     <l n="225">della vittoria con quel segno i Teucri.</l>
     <l n="226">Con orribile grido Ettore allora</l>
     <l n="227">animando le schiere: O Licii, o Dàrdani,</l>
     <l n="228">o Troiani, dicea, prodi compagni,</l>
     <l n="229">mostratevi valenti, e fuor mettete</l>
     <l n="230">le generose forze. Io non m'inganno,</l>
     <l n="231">Giove è propizio; di vittoria a noi</l>
     <l n="232">e d'esizio a' nemici ei diede il segno.</l>
     <l n="233">Stolti! che questo alzâr debile muro,</l>
     <l n="234">troppo al nostro valor frale ritegno.</l>
     <l n="235">Quella lor fossa varcheran d'un salto</l>
     <l n="236">i miei cavalli; e quando emerso a vista</l>
     <l n="237">io sarò delle navi, allor le faci</l>
     <l n="238">ministrarmi qualcun si risovvegna,</l>
     <l n="239">ond'io que' legni incenda, e fra le vampe</l>
     <l n="240">sbalorditi dal fumo i Greci uccida.</l>
    </lg>
    <lg n="13">
     <l n="241">Poi conforta i destrieri, e sì lor parla:</l>
     <l n="242">Xanto, Podargo, Etón, Lampo divino,</l>
     <l n="243">mercé del largo cibo or mi rendete,</l>
     <l n="244">che dell'illustre Eezïon la figlia</l>
     <l n="245">Andròmaca vi porge, il dolce io dico</l>
     <l n="246">frumento, e l'alma di Lïeo bevanda,</l>
     <l n="247">ch'ella a voi mesce desiosi, a voi</l>
     <l n="248">pria che a me stesso che pur suo mi vanto</l>
     <l n="249">giovine sposo. Or via, volate; andiamo</l>
     <l n="250">alla conquista del nestòreo scudo</l>
     <l n="251">di cui va il grido al cielo, e tutto il dice</l>
     <l n="252">d'auro perfetto, e d'auro anco la guiggia.</l>
     <l n="253">Poi di dosso trarremo a Dïomede</l>
     <l n="254">l'usbergo, esimia di Vulcan fatica.</l>
     <l n="255">Se cotal preda ne riesce, io spero</l>
     <l n="256">che ratti i Greci su le navi in questa</l>
     <l n="257">notte medesma salperan dal lido.</l>
    </lg>
    <lg n="14">
     <l n="258">Del superbo parlar forte sdegnossi</l>
     <l n="259">l'augusta Giuno, e s'agitò sul trono</l>
     <l n="260">sì che scosso tremonne il vasto Olimpo.</l>
     <l n="261">Quindi rivolte le parole al grande</l>
     <l n="262">dio Nettunno, sì disse: E sarà vero,</l>
     <l n="263">possente Enosigèo, che degli Argivi</l>
     <l n="264">a pietà non ti mova la ruina!</l>
     <l n="265">Pur son essi che in Elice ed in Ege</l>
     <l n="266">rècanti offerte graziose e molte.</l>
     <l n="267">E perché dunque non vorrai tu loro</l>
     <l n="268">la vittoria bramar? Certo se quanti</l>
     <l n="269">siam difensori degli Achivi in cielo</l>
     <l n="270">vorrem de' Teucri rintuzzar l'orgoglio</l>
     <l n="271">e al Tonante far forza, egli soletto</l>
     <l n="272">e sconsolato sederà su l'Ida.</l>
    </lg>
    <lg n="15">
     <l n="273">Oh! che mai parli, temeraria Giuno?</l>
     <l n="274">le rispose sdegnoso il re Nettunno:</l>
     <l n="275">non sia, no mai, che col saturnio Giove</l>
     <l n="276">a cozzar ne sospinga il nostro ardire;</l>
     <l n="277">rammenta ch'egli è onnipossente, e taci.</l>
    </lg>
    <lg n="16">
     <l n="278">Mentre seguìan tra lor queste parole,</l>
     <l n="279">quanto intervallo dalle navi al muro</l>
     <l n="280">la fossa comprendea, tutto era denso</l>
     <l n="281">di cavalli, di cocchi e di guerrieri</l>
     <l n="282">ivi dal fiero Ettòr serrati e chiusi,</l>
     <l n="283">che simigliante al rapido Gradivo</l>
     <l n="284">infuriava col favor di Giove.</l>
     <l n="285">E ben le navi avrìa messe in faville,</l>
     <l n="286">se l'alma Giuno in cor d'Agamennóne</l>
     <l n="287">il pensier non ponea di girne attorno</l>
     <l n="288">ratto egli stesso a incoraggiar gli Achivi.</l>
     <l n="289">Per le tende egli dunque e per le navi</l>
     <l n="290">sollecito correa, raccolto il grande</l>
     <l n="291">purpureo manto nel robusto pugno:</l>
     <l n="292">e cotal su la negra capitana</l>
     <l n="293">d'Ulisse si fermò, che vasta il mezzo</l>
     <l n="294">dell'armata tenea, donde distinta</l>
     <l n="295">d'ogni parte mandar potea la voce</l>
     <l n="296">fin d'Aiace e d'Achille al padiglione,</l>
     <l n="297">che l'eguali lor prore ai lati estremi,</l>
     <l n="298">nel valor delle braccia ambo securi,</l>
     <l n="299">avean dedotte all'arenoso lido.</l>
     <l n="300">Di là fec'egli rimbombar sul campo</l>
     <l n="301">quest'alto grido: Svergognati Achivi,</l>
     <l n="302">vitupèri nell'opre e sol d'aspetto</l>
     <l n="303">maravigliosi! dove dunque andaro</l>
     <l n="304">gli alteri vanti che menammo un giorno</l>
     <l n="305">di prodezza e di forza? In Lenno queste</l>
     <l n="306">fur le vostre burbanze allor che l'epa</l>
     <l n="307">v'empiean le polpe de' giovenchi uccisi,</l>
     <l n="308">e le ricolme tazze inghirlandate</l>
     <l n="309">si venìan tracannando, e si dicea</l>
     <l n="310">che un sol per cento e per dugento Teucri,</l>
     <l n="311">un sol Greco valea nella battaglia.</l>
     <l n="312">Ed or tutti ne fuga un solo Ettorre,</l>
     <l n="313">che ben tosto farà di queste navi</l>
     <l n="314">cenere e fumo. O Giove padre, e quale</l>
     <l n="315">altro mai re di tanti danni afflitto,</l>
     <l n="316">di tanto disonor carco volesti?</l>
     <l n="317">Pur io so ben, che quando a questo lido</l>
     <l n="318">il perverso destin mi conducea,</l>
     <l n="319">giammai veruno de' tuoi santi altari</l>
     <l n="320">navigando lasciai sprezzato indietro;</l>
     <l n="321">ma l'adipe a te sempre e i miglior fianchi</l>
     <l n="322">de' giovenchi abbruciai sovra ciascuno,</l>
     <l n="323">bramoso d'atterrar l'iliache mura.</l>
     <l n="324">Deh almen n'adempi questo voto, almeno</l>
     <l n="325">danne, o Giove, uno scampo colla fuga,</l>
     <l n="326">né per le mani del crudel Troiano</l>
     <l n="327">Consentir degli Achivi un tanto scempio.</l>
    </lg>
    <lg n="17">
     <l n="328">Così dicea piangendo. Ebbe pietade</l>
     <l n="329">di sue lagrime il nume, e ad accennargli</l>
     <l n="330">che non tutto il suo campo andrìa disfatto,</l>
     <l n="331">il più sicuro de' volanti augurio</l>
     <l n="332">un'aquila spedì che negli unghioni</l>
     <l n="333">tolto al covil della veloce madre</l>
     <l n="334">un cerbiatto stringendo, accanto all'ara,</l>
     <l n="335">ove l'ostie svenar solean gli Achivi</l>
     <l n="336">al fatidico Giove, dall'artiglio</l>
     <l n="337">cader lasciò la palpitante preda.</l>
    </lg>
    <lg n="18">
     <l n="338">Gli Achei veduto il sacro augel, cui spinto</l>
     <l n="339">conobbero da Giove, ad affrontarsi</l>
     <l n="340">più coraggiosi ritornâr co' Teucri,</l>
     <l n="341">e rinfrescâr la pugna. Allor nessuno</l>
     <l n="342">pria del Tidìde fra cotanti Argivi</l>
     <l n="343">vanto si diede d'agitar pel campo</l>
     <l n="344">i veloci corsieri, ed oltre il fosso</l>
     <l n="345">cacciarli ed azzuffarsi. Egli primiero</l>
     <l n="346">anzi a tutti si spinse, e a prima giunta</l>
     <l n="347">Agelao di Fradmon tolse di mezzo</l>
     <l n="348">uom troiano. Costui piegàti in fuga</l>
     <l n="349">i suoi destrieri avea. Coll'asta il tergo</l>
     <l n="350">gli raggiunse il Tidìde, gliela fisse</l>
     <l n="351">tra gli omeri, e passar la fece al petto.</l>
     <l n="352">Cadde Agelao dal carro, e cupamente</l>
     <l n="353">l'armi sovr'esso rintonâr. Secondo</l>
     <l n="354">Agamennón si mosse, indi il fratello,</l>
     <l n="355">indi gli Aiaci impetuosi, e poi</l>
     <l n="356">Idomenèo con esso il suo scudiero</l>
     <l n="357">Merïon che di Marte avea l'aspetto;</l>
     <l n="358">poi d'Evemon l'illustre figlio Eurìpilo,</l>
     <l n="359">ed ultimo giungea Teucro del curvo</l>
     <l n="360">elastic'arco tenditor famoso.</l>
     <l n="361">D'Aiace Telamònio egli locossi</l>
     <l n="362">dietro lo scudo, e dello scudo Aiace</l>
     <l n="363">gli antepose la mole. Ivi securo</l>
     <l n="364">l'eroe guatava intorno, e quando avea</l>
     <l n="365">saettato nel denso un inimico,</l>
     <l n="366">quegli cadendo perdea l'alma, e questi,</l>
     <l n="367">come fanciullo della madre al manto,</l>
     <l n="368">ricovrava al fratel che alla grand'ombra</l>
     <l n="369">dello splendido scudo il proteggea.</l>
     <l n="370">Or dall'egregio arcier chi de' Troiani</l>
     <l n="371">fu primo ucciso? Primamente Orsìloco,</l>
     <l n="372">indi Ormeno e Ofeleste: a questi aggiunse</l>
     <l n="373">Detore e Cromio, e per divin sembiante</l>
     <l n="374">Licofonte lodato, e Amopaone</l>
     <l n="375">Poliemonìde, e Melanippo, tutti</l>
     <l n="376">l'un dopo l'altro nella polve stesi.</l>
     <l n="377">Gioiva il re de' regi Agamennóne</l>
     <l n="378">mirandolo dall'arco vigoroso</l>
     <l n="379">lanciar la morte fra' nemici, e a lui</l>
     <l n="380">vicin venuto soffermossi, e disse:</l>
    </lg>
    <lg n="19">
     <l n="381">Diletto capo Telamònio Teucro,</l>
     <l n="382">siegui l'arco a scoccar, porta, se puoi,</l>
     <l n="383">a' Dànai un raggio di salute, e onora</l>
     <l n="384">il tuo buon padre Telamon che un giorno</l>
     <l n="385">ti raccolse fanciullo, e benché frutto</l>
     <l n="386">di non giusto imeneo, pur con pietoso</l>
     <l n="387">tenero affetto in sua magion ti crebbe.</l>
     <l n="388">Or tu fa ch'egli salga in alta fama,</l>
     <l n="389">sebben lontano. Ti prometto io poi</l>
     <l n="390">(e sacra tieni la promessa mia)</l>
     <l n="391">che se Giove e Minerva mi daranno</l>
     <l n="392">d'Ilio il conquisto, tu primier t'avrai</l>
     <l n="393">il premio, dopo me, de' forti onore,</l>
     <l n="394">ed in tua man porrollo io stesso, un tripode,</l>
     <l n="395">o due cavalli ad un bel cocchio aggiunti,</l>
     <l n="396">o di vaghe sembianze una fanciulla</l>
     <l n="397">che teco il letto e l'amor tuo divida.</l>
    </lg>
    <lg n="20">
     <l n="398">E Teucro gli rispose: Illustre Atride,</l>
     <l n="399">a che mi sproni, per me stesso assai</l>
     <l n="400">già fervido e corrente? Io non rimango</l>
     <l n="401">di far qui tutto il mio poter. Dal punto</l>
     <l n="402">che verso la città li respingemmo,</l>
     <l n="403">mi sto coll'arco ad aspettar costoro,</l>
     <l n="404">e li trafiggo. E già ben otto acuti</l>
     <l n="405">dardi dal nervo liberai, che tutti</l>
     <l n="406">profondamente si ficcâr nel corpo</l>
     <l n="407">di giovani guerrieri, e non ancora</l>
     <l n="408">ferir m'è dato questo can rabbioso.</l>
    </lg>
    <lg n="21">
     <l n="409">Disse; e di nuovo fe' volar dall'arco</l>
     <l n="410">contr'Ettore uno strale. Al colpo tutta</l>
     <l n="411">ei l'anima diresse, e nondimeno</l>
     <l n="412">fallì la freccia, ché l'accolse in petto</l>
     <l n="413">di Priamo un valente esimio figlio</l>
     <l n="414">Gorgizion, cui d'Esima condotta</l>
     <l n="415">partorì la gentil Castianira,</l>
     <l n="416">che una Diva parea nella persona.</l>
     <l n="417">Come carco talor del proprio frutto,</l>
     <l n="418">e di troppa rugiada a primavera</l>
     <l n="419">il papaver nell'orto il capo abbassa,</l>
     <l n="420">così la testa dell'elmo gravata</l>
     <l n="421">su la spalla chinò quell'infelice.</l>
     <l n="422">E Teucro dalla corda ecco sprigiona</l>
     <l n="423">alla volta d'Ettorre altra saetta,</l>
     <l n="424">più che mai del suo sangue sitibondo.</l>
     <l n="425">E pur di nuovo uscì lo strale in fallo,</l>
     <l n="426">ché Apollo il deviò, ma colse al petto</l>
     <l n="427">d'Ettòr l'audace bellicoso auriga</l>
     <l n="428">Archepòlemo presso alla mammella.</l>
     <l n="429">Cadde ei rovescio giù dal cocchio, addietro</l>
     <l n="430">si piegaro i cavalli, e quivi a lui</l>
     <l n="431">il cor ghiacciossi, e l'anima si sciolse.</l>
    </lg>
    <lg n="22">
     <l n="432">Di quella morte gravemente afflitto</l>
     <l n="433">il teucro duce, e di lasciar costretto,</l>
     <l n="434">mal suo grado, l'amico, a Cebrïone</l>
     <l n="435">di lui fratello che il seguìa, fe' cenno</l>
     <l n="436">di dar mano alle briglie. Ad obbedirlo</l>
     <l n="437">Cebrïon non fu lento; ed ei d'un salto</l>
     <l n="438">dallo splendido cocchio al suol disceso</l>
     <l n="439">con terribile grido un sasso afferra,</l>
     <l n="440">a Teucro s'addirizza, e di ferirlo</l>
     <l n="441">l'infiammava il desìo. Teucro in quel punto</l>
     <l n="442">traeva un altro doloroso telo</l>
     <l n="443">dalla faretra, e lo ponea sul nervo.</l>
     <l n="444">Mentre alla spalla lo ritragge in fretta,</l>
     <l n="445">e l'inimico adocchia, il sopraggiunge</l>
     <l n="446">crollando l'elmo Ettorre, e dove il collo</l>
     <l n="447">s'innesta al petto ed è letale il sito,</l>
     <l n="448">coll'aspro sasso il coglie, e rotto il nervo</l>
     <l n="449">gl'intorpidisce il braccio. Dalle dita</l>
     <l n="450">l'arco gli fugge, e sul ginocchio ei casca.</l>
    </lg>
    <lg n="23">
     <l n="451">Il caduto fratello in abbandono</l>
     <l n="452">Aiace non lasciò, ma ratto accorse,</l>
     <l n="453">e col proteso scudo il ricoprìa,</l>
     <l n="454">finché lo si recâr sovra le spalle</l>
     <l n="455">due suoi cari compagni, Mecistèo</l>
     <l n="456">d'Echìo figliuolo, e il nobile Alastorre,</l>
     <l n="457">e alle navi il portâr che gravemente</l>
     <l n="458">sospirava e gemea. Ne' Teucri allora</l>
     <l n="459">di nuovo suscitò l'Olimpio Giove</l>
     <l n="460">tal forza e lena, che al profondo fosso</l>
     <l n="461">dirittamente ricacciâr gli Achei.</l>
     <l n="462">Iva Ettorre alla testa, e dalle truci</l>
     <l n="463">sue pupille mettea lampi e paura.</l>
     <l n="464">Qual fiero alano che ne' presti piedi</l>
     <l n="465">confidando, un cinghial da tergo assalta,</l>
     <l n="466">od un lïone, e al suo voltarsi attento</l>
     <l n="467">or le cluni gli addenta, ora la coscia;</l>
     <l n="468">così gli Achivi insegue Ettorre, e sempre</l>
     <l n="469">uccidendo il postremo li disperde.</l>
     <l n="470">Ma poiché l'alto fosso ed il palizzo</l>
     <l n="471">ebber varcato i fuggitivi, e molti</l>
     <l n="472">il troiano valor n'avea già spenti,</l>
     <l n="473">giunti alle navi si fermaro, e insieme</l>
     <l n="474">mettendosi coraggio, e a tutti i numi</l>
     <l n="475">sollevando le man spingea ciascuno</l>
     <l n="476">con alta voce le preghiere al cielo.</l>
     <l n="477">Signor del campo d'ogni parte intanto</l>
     <l n="478">agitava i destrieri il grande Ettorre</l>
     <l n="479">di bel crine superbi, e rotar bieco</l>
     <l n="480">le luci si vedea come il Gorgóne,</l>
     <l n="481">o come Marte che nel sangue esulta.</l>
     <l n="482">Impietosita degli Achei la bianca</l>
     <l n="483">Giuno a Minerva si rivolse, e disse:</l>
    </lg>
    <lg n="24">
     <l n="484">Invitta figlia dell'Egìoco Giove,</l>
     <l n="485">dunque, ohimè! non vorremo aver più nullo</l>
     <l n="486">pensier de' Greci già cadenti, almeno</l>
     <l n="487">nell'estremo lor punto? Eccoli tutti</l>
     <l n="488">l'empio lor fato a consumar vicini</l>
     <l n="489">per l'impeto d'un sol, del fiero Ettorre</l>
     <l n="490">che in suo furore intollerando omai</l>
     <l n="491">passa ogni modo, e ne fa troppe offese!</l>
    </lg>
    <lg n="25">
     <l n="492">A cui la Diva dalle glauche luci</l>
     <l n="493">Minerva rispondea: Certo perduta</l>
     <l n="494">avrìa costui la furia e l'alma ancora,</l>
     <l n="495">a giacer posto nella patria terra</l>
     <l n="496">dal valor degli Achei; ma quel mio padre</l>
     <l n="497">di sdegnosi pensier calda ha la mente,</l>
     <l n="498">sempre avverso, e de' miei forti disegni</l>
     <l n="499">acerbo correttor; né si rimembra</l>
     <l n="500">quante volte servar gli seppi il figlio</l>
     <l n="501">dai duri d'Euristèo comandi oppresso.</l>
     <l n="502">Ei lagrimava lamentoso al cielo,</l>
     <l n="503">e a me dal cielo allora ad aitarlo</l>
     <l n="504">Giove spediva. Ma se il cor prudente</l>
     <l n="505">detto m'avesse le presenti cose,</l>
     <l n="506">quando alle ferree porte il suo tiranno</l>
     <l n="507">l'inviò dell'Averno a trar dal negro</l>
     <l n="508">Erebo il can dell'abborrito Pluto,</l>
     <l n="509">ei, no, scampato non avrìa di Stige</l>
     <l n="510">la profonda fiumana. Or m'odia il padre,</l>
     <l n="511">e di Teti adempir cerca le brame,</l>
     <l n="512">che lusinghiera gli baciò il ginocchio,</l>
     <l n="513">e accarezzògli colla destra il mento,</l>
     <l n="514">d'onorar supplicandolo il Pelìde</l>
     <l n="515">delle cittadi atterrator. Ma tempo,</l>
     <l n="516">sì, verrà tempo che la sua diletta</l>
     <l n="517">Glaucòpide a chiamarmi egli ritorni.</l>
     <l n="518">Or tu vanne, ed il carro m'apparecchia</l>
     <l n="519">co' veloci cornipedi, ché tosto</l>
     <l n="520">io ne vo dentro alle paterne stanze,</l>
     <l n="521">e dell'armi mi vesto per la pugna.</l>
     <l n="522">Vedrem se questo Ettòr, che sì superbo</l>
     <l n="523">crolla il cimiero, riderà quand'io</l>
     <l n="524">nel folto apparirò della battaglia.</l>
     <l n="525">Qualcun per certo de' Troiani ancora</l>
     <l n="526">presso le navi achee satolli e pingui</l>
     <l n="527">di sue polpe farà cani ed augelli.</l>
    </lg>
    <lg n="26">
     <l n="528">Disse; né Giuno ricusò, ma corse</l>
     <l n="529">ai divini cavalli, e d'auree barde</l>
     <l n="530">in fretta li guarnìa, Giuno la figlia</l>
     <l n="531">del gran Saturno, veneranda Diva.</l>
    </lg>
    <lg n="27">
     <l n="532">D'altra parte Minerva il rabescato</l>
     <l n="533">suo bellissimo peplo, delle stesse</l>
     <l n="534">immortali sue dita opra stupenda,</l>
     <l n="535">sul pavimento dell'Egìoco padre</l>
     <l n="536">lasciò cader diffuso; ed indossando</l>
     <l n="537">del nimbifero Giove il grande usbergo,</l>
     <l n="538">tutta s'armava a lagrimosa pugna.</l>
     <l n="539">Sul rilucente cocchio indi salita</l>
     <l n="540">impugnò la pesante e poderosa</l>
     <l n="541">gran lancia, ond'ella, allor che monta in ira,</l>
     <l n="542">di forte genitor figlia tremenda,</l>
     <l n="543">le schiere degli eroi rovescia e doma.</l>
     <l n="544">Stimolava Giunon velocemente</l>
     <l n="545">colla sferza i destrieri, e tosto fûro</l>
     <l n="546">alle celesti soglie, a cui custodi</l>
     <l n="547">vegliano l'Ore che il maggior de' cieli</l>
     <l n="548">hanno in cura e l'Olimpo, onde sgombrarlo</l>
     <l n="549">o circondarlo della sacra nube.</l>
     <l n="550">Cigolando s'aprîr per sé medesme</l>
     <l n="551">l'eteree porte, e docili al flagello</l>
     <l n="552">spinser per queste i corridor le Dive.</l>
    </lg>
    <lg n="28">
     <l n="553">Come Giove dal Gàrgaro le vide,</l>
     <l n="554">forte sdegnossi, ed Iri a sé chiamando</l>
     <l n="555">ali–dorata Dea, Vola, le disse,</l>
     <l n="556">Iri veloce, le rivolgi indietro,</l>
     <l n="557">e lor divieta il venir oltre meco</l>
     <l n="558">ad inegual cimento. Io lo protesto,</l>
     <l n="559">e il fatto seguirà le mie parole,</l>
     <l n="560">io loro fiaccherò sotto la biga</l>
     <l n="561">i corridori, e dall'infranto cocchio</l>
     <l n="562">balzerò le superbe, e delle piaghe</l>
     <l n="563">che loro impresse lascerà il mio telo,</l>
     <l n="564">né pur due lustri salderanno il solco.</l>
     <l n="565">Saprà Minerva allor qual sia stoltezza</l>
     <l n="566">il cimentarsi col suo padre in guerra.</l>
     <l n="567">Quanto a Giunon, m'è forza esser con ella</l>
     <l n="568">meno irato: gli è questo il suo costume</l>
     <l n="569">di sempre attraversarmi ogni disegno.</l>
    </lg>
    <lg n="29">
     <l n="570">Disse; ed Iri a portar l'alto messaggio</l>
     <l n="571">mosse veloce al par delle procelle;</l>
     <l n="572">ed ascesa dall'Ida al grande Olimpo</l>
     <l n="573">di molti gioghi altero, e su le soglie</l>
     <l n="574">incontrate le Dee, sì le rattenne,</l>
     <l n="575">e lor di Giove le parole espose:</l>
    </lg>
    <lg n="30">
     <l n="576">Dove correte? Che furore è questo?</l>
     <l n="577">Sostate il piè, ché il dar soccorso ai Greci</l>
     <l n="578">nol vi consente Giove. Le minacce</l>
     <l n="579">dell'alto figlio di Saturno udite,</l>
     <l n="580">che fian messe ad effetto. Ei sotto il carro</l>
     <l n="581">storpieravvi i destrieri, e dall'infranto</l>
     <l n="582">carro voi stesse balzerà, né dieci</l>
     <l n="583">anni le piaghe salderan che impresse</l>
     <l n="584">lasceravvi il suo telo; e tu, Minerva,</l>
     <l n="585">allor saprai qual sia demenza il farti</l>
     <l n="586">al tuo padre nemica. Né con Giuno,</l>
     <l n="587">sempre usata a turbargli ogni disegno,</l>
     <l n="588">tanto s'adira, ei no, quanto con teco,</l>
     <l n="589">invereconda audace Dea, che ardisci</l>
     <l n="590">contra il Tonante sollevar la lancia.</l>
    </lg>
    <lg n="31">
     <l n="591">Disse, e ratta sparì la messaggiera.</l>
     <l n="592">Ed a Minerva allor con questi accenti</l>
     <l n="593">Giuno si volse: Ohimè! più non si parli,</l>
     <l n="594">figlia di Giove, di pugnar con esso</l>
     <l n="595">per cagion de' mortali: io nol consento.</l>
     <l n="596">Di loro altri si muoia, altri si viva</l>
     <l n="597">come piace alla sorte; e Giove intanto,</l>
     <l n="598">come dispon suo senno e sua giustizia,</l>
     <l n="599">fra i Troiani e gli Achei tempri il destino.</l>
    </lg>
    <lg n="32">
     <l n="600">Sì dicendo la Dea ritorse indietro</l>
     <l n="601">i criniti destrieri, e l'Ore ancelle</l>
     <l n="602">li distaccâr dal giogo, e li legaro</l>
     <l n="603">ai nettarei presepi, ed il bel cocchio</l>
     <l n="604">appoggiaro alla lucida parete.</l>
     <l n="605">Si raccolser le Dive in aureo seggio</l>
     <l n="606">con gli altri Dei confuse; e Giove intanto</l>
     <l n="607">dal Gàrgaro all'Olimpo i corridori</l>
     <l n="608">e le fulgide ruote alto spingea.</l>
     <l n="609">Giunto alle case de' Celesti, a lui</l>
     <l n="610">sciolse i corsieri l'inclito Nettunno,</l>
     <l n="611">rimesse il cocchio, e lo coprì d'un velo.</l>
     <l n="612">Giove sul trono si compose, e tutto</l>
     <l n="613">tremò sotto il suo piè l'immenso Olimpo.</l>
    </lg>
    <lg n="33">
     <l n="614">Ma Minerva e Giunon sole in disparte</l>
     <l n="615">sedean, né motto né dimanda a Giove</l>
     <l n="616">ardìan veruna indirizzar. S'avvide</l>
     <l n="617">de' lor pensieri il nume, e così disse:</l>
    </lg>
    <lg n="34">
     <l n="618">Perché sì meste, o voi Minerva e Giuno?</l>
     <l n="619">E' non si par che molto affaticate</l>
     <l n="620">v'abbia finor la glorïosa pugna</l>
     <l n="621">in esizio de' Teucri, a cui sì grave</l>
     <l n="622">odio poneste. E v'è di mente uscito</l>
     <l n="623">che invitto è il braccio mio? che quanti ha numi</l>
     <l n="624">il ciel, cangiare il mio voler non ponno?</l>
     <l n="625">A voi bensì le delicate membra</l>
     <l n="626">prese un freddo tremor pria che la guerra</l>
     <l n="627">pur contemplaste, e della guerra i duri</l>
     <l n="628">esperimenti. Io vel dichiaro (e fôra</l>
     <l n="629">già seguìto l'effetto) che percosse</l>
     <l n="630">dalla folgore mia, no, non v'avrebbe</l>
     <l n="631">il vostro cocchio ricondotte al cielo,</l>
     <l n="632">albergo degli Eterni. — Il Dio sì disse,</l>
     <l n="633">e in secreto fremean Minerva e Giuno</l>
     <l n="634">sedendosi vicine, ed ai Troiani</l>
     <l n="635">meditando nel cor alte sciagure.</l>
     <l n="636">Stette muta Minerva, e contra il padre</l>
     <l n="637">l'acerbo che l'ardea sdegno represse;</l>
     <l n="638">ma sciolto all'ira il fren Giuno rispose:</l>
    </lg>
    <lg n="35">
     <l n="639">Tremendissimo Giove, e che dicesti?</l>
     <l n="640">Ben anco a noi la tua possanza invitta</l>
     <l n="641">è manifesta; ma pietà ne prende</l>
     <l n="642">dei dannati a perir miseri Achei.</l>
     <l n="643">Noi certo l'armi lascerem, se questo</l>
     <l n="644">è il tuo strano voler; ma nondimeno</l>
     <l n="645">qualche ai Greci daremo util consiglio,</l>
     <l n="646">onde non tutti il tuo furor li spegna.</l>
    </lg>
    <lg n="36">
     <l n="647">E Giove replicò: Più fiero ancora</l>
     <l n="648">vedrai dimani, se t'aggrada, o moglie,</l>
     <l n="649">l'onnipotente di Saturno figlio</l>
     <l n="650">dell'esercito acheo struggere il fiore.</l>
     <l n="651">Perocché dalla pugna il forte Ettorre</l>
     <l n="652">non pria desisterà, che finalmente</l>
     <l n="653">l'oziosa si svegli ira d'Achille</l>
     <l n="654">il dì che in gran periglio appo le navi</l>
     <l n="655">combatterassi per Patròclo ucciso.</l>
     <l n="656">Tal de' fati è il voler, né de' tuoi sdegni</l>
     <l n="657">sollecito son io, no, s'anco ai muti</l>
     <l n="658">della terra e del mar confini estremi</l>
     <l n="659">andar ti piaccia, nel rimoto esiglio</l>
     <l n="660">di Giapeto e Saturno, che nel cupo</l>
     <l n="661">Tartaro chiusi né il superno raggio</l>
     <l n="662">del Sole, né di vento aura ricrea;</l>
     <l n="663">no, se tant'oltre pure il tuo dispetto</l>
     <l n="664">vagabonda ti porti, io non ti curo,</l>
     <l n="665">poiché d'ogni pudor passasti il segno.</l>
    </lg>
    <lg n="37">
     <l n="666">Tacque; né Giuno osò pure d'un detto</l>
     <l n="667">fargli risposta. In grembo al mar frattanto</l>
     <l n="668">la splendida cadea lampa del Sole</l>
     <l n="669">l'atra notte traendo su la terra.</l>
     <l n="670">Della luce l'occaso i Teucri afflisse,</l>
     <l n="671">ma pregata più volte e sospirata</l>
     <l n="672">sovraggiunse agli Achei l'ombra notturna.</l>
     <l n="673">Fuor del campo navale Ettore allora</l>
     <l n="674">i Troiani ritrasse in su la riva</l>
     <l n="675">del rapido Scamandro, ed in pianura</l>
     <l n="676">da' cadaveri sgombra a parlamento</l>
     <l n="677">chiamolli; ed essi dismontâr dai cocchi,</l>
     <l n="678">e affollati dintorno al gran guerriero</l>
     <l n="679">cura di Giove, a sue parole attenti</l>
     <l n="680">porgean gli orecchi. Una grand'asta in pugno</l>
     <l n="681">di ben undici cubiti sostiene:</l>
     <l n="682">tutta di bronzo folgora la punta,</l>
     <l n="683">e d'oro un cerchio le discorre intorno.</l>
     <l n="684">Appoggiato su questa, così disse:</l>
    </lg>
    <lg n="38">
     <l n="685">Dàrdani, Teucri, Collegati, udite:</l>
     <l n="686">io poc'anzi sperai ch'arse le navi</l>
     <l n="687">e distrutti gli Argivi a Troia avremmo</l>
     <l n="688">fatto ritorno. Ma sì bella speme</l>
     <l n="689">ne rapîr le tenèbre invidiose,</l>
     <l n="690">che inopportune sul cruento lido</l>
     <l n="691">salvâr le navi e i paurosi Achei.</l>
     <l n="692">Obbediamo alle negre ombre nemiche,</l>
     <l n="693">apparecchiam le cene. Ognun dal temo</l>
     <l n="694">sciolga i cavalli, e liberal sia loro</l>
     <l n="695">di largo cibo. Di voi parte intanto</l>
     <l n="696">alla città si affretti, e pingui agnelle</l>
     <l n="697">e giovenchi n'adduca, e di Lïeo</l>
     <l n="698">e di Cerere il frutto almo e gradito.</l>
     <l n="699">Sian di secche boscaglie anco raccolte</l>
     <l n="700">abbondanti cataste, e si cosparga,</l>
     <l n="701">finché regna la notte e l'alba arriva,</l>
     <l n="702">tutto di fuochi il campo e il ciel di luce,</l>
     <l n="703">onde dell'ombre nel silenzio i Greci</l>
     <l n="704">non prendano del mar su l'ampio dorso</l>
     <l n="705">taciturni la fuga; o i legni almeno</l>
     <l n="706">non salgano tranquilli, e la partenza</l>
     <l n="707">senza terror non sia; ma nell'imbarco</l>
     <l n="708">o di lancia piagato o di saetta</l>
     <l n="709">vada più d'uno alle paterne case</l>
     <l n="710">a curar la ferita, e rechi ai figli</l>
     <l n="711">l'orror de' Teucri, e così loro insegni</l>
     <l n="712">a non tentarli con funesta guerra.</l>
     <l n="713">Voi cari a Giove diligenti araldi,</l>
     <l n="714">per la città frattanto ite, e bandite</l>
     <l n="715">che i canuti vegliardi, e i giovinetti</l>
     <l n="716">a cui le guance il primo pelo infiora,</l>
     <l n="717">custodiscan le mura in su gli spaldi</l>
     <l n="718">dagli Dei fabbricati. Entro le case</l>
     <l n="719">allumino gran fuoco anco le donne,</l>
     <l n="720">e stazion vi sia di sentinelle,</l>
     <l n="721">onde, sendo noi lungi, ostile insidia</l>
     <l n="722">nell'inerme città non s'introduca.</l>
     <l n="723">Quanto or dico s'adempia, e non fia vano,</l>
     <l n="724">magnanimi compagni, il mio consiglio.</l>
     <l n="725">Dirò dimani ciò che far ne resta.</l>
     <l n="726">Spero ben io, se Giove e gli altri Eterni</l>
     <l n="727">avrem propizi, di cacciarne lungi</l>
     <l n="728">cotesti cani da funesto fato</l>
     <l n="729">qua su le prore addutti. Or per la notte</l>
     <l n="730">custodiamo noi stessi. Al primo raggio</l>
     <l n="731">del nuovo giorno in tutto punto armati</l>
     <l n="732">desteremo sul lido acre conflitto;</l>
     <l n="733">vedrem se Dïomede, questo forte</l>
     <l n="734">figliuolo di Tidèo, respingerammi</l>
     <l n="735">dalle navi alle mura, o s'io coll'asta</l>
     <l n="736">saprò passargli il fianco, e via portarne</l>
     <l n="737">le sanguinose spoglie. Egli dimani</l>
     <l n="738">manifesto farà se sua prodezza</l>
     <l n="739">tal sia che possa di mia lancia il duro</l>
     <l n="740">assalto sostener. Ma se fallace</l>
     <l n="741">non è mia speme, ei giacerà tra' primi</l>
     <l n="742">spento con molti de' compagni intorno,</l>
     <l n="743">ei sì, dimani, all'apparir del Sole.</l>
     <l n="744">Così immortal foss'io, né mai vecchiezza</l>
     <l n="745">violasse i miei giorni, ed onorato</l>
     <l n="746">foss'io del par che Pallade ed Apollo,</l>
     <l n="747">come fatale ai Greci è il dì futuro.</l>
    </lg>
    <lg n="39">
     <l n="748">Tal fu d'Ettorre il favellar superbo,</l>
     <l n="749">e gli fêr plauso i Teucri. Immantinente</l>
     <l n="750">sciolsero dal timone i polverosi</l>
     <l n="751">destrier sudati, e colle briglie al carro</l>
     <l n="752">gli annodò ciascheduno. Indi menaro</l>
     <l n="753">pecore e buoi dalla cittade in fretta.</l>
     <l n="754">Altri vien carco di nettareo vino,</l>
     <l n="755">altri di cibo cereale; ed altri</l>
     <l n="756">cataste aduna di virgulti e tronchi.</l>
     <l n="757">Rapìan l'odor delle vivande i venti</l>
     <l n="758">da tutto il campo, e lo spargeano al cielo.</l>
     <l n="759">Ed essi gonfi di baldanza, e in torme</l>
     <l n="760">belliche assisi dispendean la notte,</l>
     <l n="761">tutta empiendo di fuochi la campagna.</l>
    </lg>
    <lg n="40">
     <l n="762">Siccome quando in ciel tersa è la Luna,</l>
     <l n="763">e tremole e vezzose a lei dintorno</l>
     <l n="764">sfavillano le stelle, allor che l'aria</l>
     <l n="765">è senza vento, ed allo sguardo tutte</l>
     <l n="766">si scuoprono le torri e le foreste</l>
     <l n="767">e le cime de' monti; immenso e puro</l>
     <l n="768">l'etra si spande, gli astri tutti il volto</l>
     <l n="769">rivelano ridenti, e in cor ne gode</l>
     <l n="770">l'attonito pastor: tali al vederli,</l>
     <l n="771">e altrettanti apparìan de' Teucri i fuochi</l>
     <l n="772">tra le navi e del Xanto le correnti</l>
     <l n="773">sotto il muro di Troia. Erano mille</l>
     <l n="774">che di gran fiamma interrompeano il campo,</l>
     <l n="775">e cinquanta guerrieri a ciascheduno</l>
     <l n="776">sedeansi al lume delle vampe ardenti.</l>
     <l n="777">Presso i carri frattanto orzo ed avena</l>
     <l n="778">i cavalli pascevano, aspettando</l>
     <l n="779">che dal bel trono suo l'Alba sorgesse.</l>
    </lg>
   </lg>
  </body>
 </text>
</TEI>