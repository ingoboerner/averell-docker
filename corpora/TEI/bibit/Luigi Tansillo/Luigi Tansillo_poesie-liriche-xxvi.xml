<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie liriche - XXVI</title>
    <author>Luigi Tansillo</author>
   </titleStmt>
   <extent>
    <measure unit="stanza">10</measure>
    <measure unit="line">80</measure>
   </extent>
   <publicationStmt>
    <publisher>UNED University</publisher>
    <idno>Luigi Tansillo_poesie-liriche-xxvi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie liriche - XXVI</title>
     <author>Luigi Tansillo</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie liriche - XXVI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Che non può far, donne leggiadre e care,</l>
     <l n="2">Amor, quando di noi prende il governo;</l>
     <l n="3">Amor, che non pur regna in terra, e in mare,</l>
     <l n="4">Ma ha giù tra l'ombre, e in ciel, potere eterno;</l>
     <l n="5">Che non potrà? Se i morti oggi può fare</l>
     <l n="6">Da sotterra uscir vivi, e dall'inferno;</l>
     <l n="7">E gir nave su le onde, e naviganti,</l>
     <l n="8">Che solcò il mar mille e mille anni avanti.</l>
    </lg>
    <lg n="2">
     <l n="9">Quanti anni, e quanti secoli son corsi</l>
     <l n="10">D'allor, ch'ebbe lo scettro in oriente</l>
     <l n="11">Cleopatra regina, di cui forsi</l>
     <l n="12">Udito avrete ragionar sovente!</l>
     <l n="13">La qual vaga di voi fin di là corsi,</l>
     <l n="14">E lieta veggio il mar dell'occidente:</l>
     <l n="15">Io, non so, donne mie, se un sì gran mostro</l>
     <l n="16">È miracol d'amore, o s'egli è vostro.</l>
    </lg>
    <lg n="3">
     <l n="17">Io ch'ebbi già d'Italia i bei paesi</l>
     <l n="18">Cotanto in odio, quando al mondo vissi,</l>
     <l n="19">Che, per non li veder, gli aspidi presi,</l>
     <l n="20">E di man propria sul mio cuor li affissi,</l>
     <l n="21">E piansi giù, nuda ombra, allor che intesi</l>
     <l n="22">Che ancor nel marmo sculta io v'apparissi;</l>
     <l n="23">Vi venga or, donne, dopo tanti tempi,</l>
     <l n="24">Perché vostra beltà veda e contempi.</l>
    </lg>
    <lg n="4">
     <l n="25">Tratta dal vostro amor non mi disdegno</l>
     <l n="26">Cangiar il mio gran Nilo col vostr'Arno.</l>
     <l n="27">Or quando uom pensò mai, che 'l mio bel regno</l>
     <l n="28">Vedesse, ov'entra al mar Sebeto e Sarno,</l>
     <l n="29">Liri e Volturno, e 'l Tebro, ch'ho sì a sdegno;</l>
     <l n="30">Ma spero il mio venir non sarà indarno:</l>
     <l n="31">Sarò forse io cagion da oggi innanzi,</l>
     <l n="32">Che ne' vostri bei petti amor s'avanzi:</l>
    </lg>
    <lg n="5">
     <l n="33">Qual donna intorno al cor superbo ed empio</l>
     <l n="34">Avrà sì dure adamantine tempre,</l>
     <l n="35">Che non si faccia col mio vivo esempio</l>
     <l n="36">Pietosa e umìle, e 'l suo rigor non stempre;</l>
     <l n="37">E qual'è sì bramosa d'altrui scempio,</l>
     <l n="38">Ch'oggi non si disponga ad amar sempre,</l>
     <l n="39">Vedendo in noi dopo mille anni e mille</l>
     <l n="40">Viver d'amor le fiamme e le faville?</l>
    </lg>
    <lg n="6">
     <l n="41">Mirate l'auree vele, e i ricchi legni,</l>
     <l n="42">Che splender fan queste onde, e questa riva;</l>
     <l n="43">Quante città son morte, e quanti regni</l>
     <l n="44">Sin da quel tempo, che mia nave è viva;</l>
     <l n="45">Né curin di cercar gli umani ingegni</l>
     <l n="46">Se materia mortal tanti anni viva;</l>
     <l n="47">Che osar quaggiù non debbon le persone</l>
     <l n="48">A' miracol d'Amor chieder ragione.</l>
    </lg>
    <lg n="7">
     <l n="49">Ben mi credea che le altre mie larghezze,</l>
     <l n="50">E le delizie, ond'io famosa andai,</l>
     <l n="51">La beltà mia, le pompe, e le grandezze</l>
     <l n="52">Vincesser quante al mondo ne fian mai;</l>
     <l n="53">Ma al contrario or avvien che le bellezze,</l>
     <l n="54">Che splendon qui, vincon le mie d'assai,</l>
     <l n="55">E quanto fu al mio tempo, e quanto poi,</l>
     <l n="56">È nulla o poco a quel che scopro in voi.</l>
    </lg>
    <lg n="8">
     <l n="57">Onde noi lieti ringraziamo Amore,</l>
     <l n="58">Che a riva sì felice scorti n'ave,</l>
     <l n="59">Né degno era che desse il buon signore</l>
     <l n="60">Men dolce porto a sì leggiadra nave:</l>
     <l n="61">Adunque, donne mie, con tutto il core</l>
     <l n="62">Di servire ad Amor non vi sia grave;</l>
     <l n="63">Poiché è signor, che tanto vale e puote,</l>
     <l n="64">Siate sempre d'Amor serve e devote.</l>
    </lg>
    <lg n="9">
     <l n="65">Quanto sia largo Amor, la sua mercede,</l>
     <l n="66">A nobil donna, che sue leggi osserva,</l>
     <l n="67">Vieppiù d'ogni altra ne poss'io far fede,</l>
     <l n="68">Che non fui seco mai dura e proterva;</l>
     <l n="69">E fei col suo favor sì alte prede,</l>
     <l n="70">Che fur miei servi, chi fêr Roma serva;</l>
     <l n="71">E con lo stral degli occhi, e col crin biondo</l>
     <l n="72">Vinsi e legai quei ch'hanno vinto il mondo.</l>
    </lg>
    <lg n="10">
     <l n="73">Ed or questi, a me caro, meco stassi</l>
     <l n="74">Qual già nel mondo, tal nei campi elisî;</l>
     <l n="75">Né, perché l'alma e Stige e Lete passi,</l>
     <l n="76">Noi semo l'un dall'altro unqua divisi:</l>
     <l n="77">Amor dunque da voi mai non si lassi,</l>
     <l n="78">Mentre oro è nelle tempie, e fior nei visi;</l>
     <l n="79">Poiché chi segue l'amorosa corte</l>
     <l n="80">Ha il guiderdone in vita, e dopo morte.</l>
    </lg>
   </lg>
  </body>
 </text>
</TEI>