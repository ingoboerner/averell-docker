<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Ode - 102</title>
    <author>Girolamo Fontanella</author>
   </titleStmt>
   <extent>
    <measure unit="stanza">32</measure>
    <measure unit="line">192</measure>
   </extent>
   <publicationStmt>
    <publisher>UNED University</publisher>
    <idno>Girolamo Fontanella_ode-102</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Ode - 102</title>
     <author>Girolamo Fontanella</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Ode - 102</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Già sotto il grave pondo</l>
     <l n="2">De la funesta croce</l>
     <l n="3">Poggiava il Re del mondo</l>
     <l n="4">Al patimento atroce,</l>
     <l n="5">E lacero e battuto</l>
     <l n="6">A la morte correa tacito e muto.</l>
    </lg>
    <lg n="2">
     <l n="7">Qual semplicetto agnello,</l>
     <l n="8">Che non sa far difese,</l>
     <l n="9">E mansueto e bello</l>
     <l n="10">Va tra nemiche offese,</l>
     <l n="11">Innocente pativa,</l>
     <l n="12">E più d'amor che di dolor languiva.</l>
    </lg>
    <lg n="3">
     <l n="13">O quante scosse al fianco</l>
     <l n="14">Ha da l'armate schiere!</l>
     <l n="15">O quante volte stanco</l>
     <l n="16">Si lassa in giù cadere!</l>
     <l n="17">Ahi, dolore!ahi, pietade!</l>
     <l n="18">Il sostegno del mondo a terra cade.</l>
    </lg>
    <lg n="4">
     <l n="19">Vacilla sì, ma ferma</l>
     <l n="20">Più la natura umana;</l>
     <l n="21">Per nostro amor s'inferma,</l>
     <l n="22">Ma d'ogni error ne sana:</l>
     <l n="23">O gran bontà divina,</l>
     <l n="24">De le nostre vergogne il volto ei china!</l>
    </lg>
    <lg n="5">
     <l n="25">Come arator pietoso</l>
     <l n="26">Nel faticar costante,</l>
     <l n="27">Ha l'aratro amoroso</l>
     <l n="28">Del suo legno pesante,</l>
     <l n="29">Per fecondar d'intorno</l>
     <l n="30">De la mistica vigna il campo adorno.</l>
    </lg>
    <lg n="6">
     <l n="31">Per tutto, ovunque ei passa,</l>
     <l n="32">Di sangue il suolo allaga;</l>
     <l n="33">Il capo in terra abbassa,</l>
     <l n="34">Perché morir s'appaga,</l>
     <l n="35">E con lettere vive</l>
     <l n="36">La salute de l'uomo in terra scrive.</l>
    </lg>
    <lg n="7">
     <l n="37">Quando a l'orribil grido</l>
     <l n="38">De la giudaica tromba,</l>
     <l n="39">Et al confuso strido</l>
     <l n="40">Che languido rimbomba,</l>
     <l n="41">Ecco in mezzo la via</l>
     <l n="42">Col discepolo amato esce Maria.</l>
    </lg>
    <lg n="8">
     <l n="43">Mira il beffato Cristo</l>
     <l n="44">Sommerso in tanta pena,</l>
     <l n="45">Sì deformato e tristo,</l>
     <l n="46">Che 'l riconosce a pena.</l>
     <l n="47">“Ahi, figlio!” dir può solo,</l>
     <l n="48">Che la voce restò tronca dal duolo.</l>
    </lg>
    <lg n="9">
     <l n="49">A quell'amaro e grave</l>
     <l n="50">Spettacolo improviso</l>
     <l n="51">Con un pallor soave</l>
     <l n="52">Smarrisce il bianco viso;</l>
     <l n="53">Cade, manca, e non more,</l>
     <l n="54">Che del dolor fu più potente il core.</l>
    </lg>
    <lg n="10">
     <l n="55">Cristo a l'orribil caso</l>
     <l n="56">De la sua Genitrice,</l>
     <l n="57">Immobile rimaso,</l>
     <l n="58">Nulla fa, nulla dice:</l>
     <l n="59">More e vive in un punto</l>
     <l n="60">Più da pietà che da valor trapunto.</l>
    </lg>
    <lg n="11">
     <l n="61">Tanto è il suo duolo acuto</l>
     <l n="62">Che favellar non puote;</l>
     <l n="63">Favella sì, ma muto,</l>
     <l n="64">Con interrotte note,</l>
     <l n="65">In questo amaro suono:</l>
     <l n="66">“Tu mori, o Madre, e l'omicida io sono.</l>
    </lg>
    <lg n="12">
     <l n="67">Tu mori, o Madre, et io</l>
     <l n="68">Non ti so dar conforto,</l>
     <l n="69">Io che t'uccido, o Dio,</l>
     <l n="70">In te mi trovo morto.</l>
     <l n="71">Ahi, come in cielo il Padre,</l>
     <l n="72">M'abbandoni nel mondo ancor tu, Madre!</l>
    </lg>
    <lg n="13">
     <l n="73">Ahi!sì crudel tu sei</l>
     <l n="74">Ch'abbandonar mi puoi;</l>
     <l n="75">Prima che serri i miei</l>
     <l n="76">Chiuder vuoi gli occhi tuoi,</l>
     <l n="77">E 'n sì breve ora e corta</l>
     <l n="78">Prima del mio morir ti veggio morta.</l>
    </lg>
    <lg n="14">
     <l n="79">Io col mio volto afflitto</l>
     <l n="80">D'una pietà spietata</l>
     <l n="81">T'ho solo il cor trafitto,</l>
     <l n="82">T'ho l'anima impiagata:</l>
     <l n="83">Io solo, io sol t'offendo,</l>
     <l n="84">Mentre vita mi dai, morte ti rendo.</l>
    </lg>
    <lg n="15">
     <l n="85">Ohimè, potessi almeno</l>
     <l n="86">Sostenimento darti!</l>
     <l n="87">Mi sento il cor nel seno</l>
     <l n="88">Dividere in due parti:</l>
     <l n="89">Ti perdo or che ti trovo,</l>
     <l n="90">E più la tua che la mia pena io provo.</l>
    </lg>
    <lg n="16">
     <l n="91">Prima che morto io cada,</l>
     <l n="92">Fa' che tue voci ascolti,</l>
     <l n="93">Prima ch'al cielo io vada,</l>
     <l n="94">Tieni in me gli occhi volti:</l>
     <l n="95">A la morte, al tormento,</l>
     <l n="96">Dammi l'ultimo a Dio, ch'io vo contento”.</l>
    </lg>
    <lg n="17">
     <l n="97">Cede il dolore intenso</l>
     <l n="98">A la virtù più forte;</l>
     <l n="99">Già l'occupato senso</l>
     <l n="100">Rivoca allor da morte;</l>
     <l n="101">E per pietà del cielo</l>
     <l n="102">Sgombra al cor di Maria l'opposto velo.</l>
    </lg>
    <lg n="18">
     <l n="103">Torna a destare in vita</l>
     <l n="104">Lo spirto addolorato;</l>
     <l n="105">L'alma afflitta e smarrita</l>
     <l n="106">Chiama a l'ufficio usato,</l>
     <l n="107">E con un mesto giro,</l>
     <l n="108">Pria ch'inalzi le luci, apre un sospiro.</l>
    </lg>
    <lg n="19">
     <l n="109">“Ancor rimango viva?</l>
     <l n="110">Respiro ancor quest'aura?</l>
     <l n="111">Misera chi m'avviva?</l>
     <l n="112">Lassa chi mi ristaura?</l>
     <l n="113">O mio caro tesoro,</l>
     <l n="114">Tu ne corri a la morte, et io non moro.</l>
    </lg>
    <lg n="20">
     <l n="115">Qual barbaro inumano,</l>
     <l n="116">Qual temerario ardito</l>
     <l n="117">T'ha con ingorda mano,</l>
     <l n="118">Cor mio, così ferito?</l>
     <l n="119">Ohimè, che strane forme:</l>
     <l n="120">La bellezza del ciel miro difforme.</l>
    </lg>
    <lg n="21">
     <l n="121">Figlio, figlio diletto,</l>
     <l n="122">Di me più cara parte,</l>
     <l n="123">Qual core, ohimè, qual petto</l>
     <l n="124">Aver posso in mirarte?</l>
     <l n="125">Languir ti vedo a canto:</l>
     <l n="126">Latte prima ti diedi, or ti do pianto.</l>
    </lg>
    <lg n="22">
     <l n="127">Che fronte sanguinosa?</l>
     <l n="128">Che lacerato ciglio?</l>
     <l n="129">Che stampa dolorosa</l>
     <l n="130">Mi rappresenti, o figlio?</l>
     <l n="131">Cieli, ché non piangete,</l>
     <l n="132">S'in tanto strazio il gran Fattor vedete?</l>
    </lg>
    <lg n="23">
     <l n="133">Qual rigida sentenza</l>
     <l n="134">Di giudice tiranno</l>
     <l n="135">Condanna l'innocenza</l>
     <l n="136">A sì spietato affanno?</l>
     <l n="137">E vuol che mora lui,</l>
     <l n="138">Che la vita apportò sì spesso altrui?</l>
    </lg>
    <lg n="24">
     <l n="139">Chi circondò di spine</l>
     <l n="140">Le tempie tue sì belle?</l>
     <l n="141">Chi lacerò quel crine</l>
     <l n="142">Ch'illuminò le stelle?</l>
     <l n="143">O Dio, qual crudo core</l>
     <l n="144">Poté mirarti e non languir d'amore?</l>
    </lg>
    <lg n="25">
     <l n="145">Chi le tue nude braccia</l>
     <l n="146">Segnò con tanti nodi?</l>
     <l n="147">Chi scolorò tua faccia</l>
     <l n="148">Con sì spietati modi?</l>
     <l n="149">Ahi!ben fu crudo e reo</l>
     <l n="150">Chi l'eterna beltà ferir poteo.</l>
    </lg>
    <lg n="26">
     <l n="151">Ecco il colpo mortale</l>
     <l n="152">Dopo tant'anni giunge:</l>
     <l n="153">La spada, ohimè, lo strale,</l>
     <l n="154">Che 'n sino al cor mi punge.</l>
     <l n="155">Ecco aperto il mistero:</l>
     <l n="156">Il gran Vecchio del Tempio espresse il vero.</l>
    </lg>
    <lg n="27">
     <l n="157">Deh! tu, gran Padre eterno,</l>
     <l n="158">Come veder sopporti</l>
     <l n="159">Del tuo Figliuolo a scherno</l>
     <l n="160">Sì ingiuriosi torti?</l>
     <l n="161">Sole, scolora omai,</l>
     <l n="162">Per la pietà del tuo Fattore, i rai”.</l>
    </lg>
    <lg n="28">
     <l n="163">Questi spargea lamenti</l>
     <l n="164">La Verginella afflitta,</l>
     <l n="165">Con sì pietosi accenti,</l>
     <l n="166">Ch'ogn'alma avria trafitta;</l>
     <l n="167">Pianse e mirò per tutto</l>
     <l n="168">L'allegrezza del ciel cangiarsi in lutto.</l>
    </lg>
    <lg n="29">
     <l n="169">Poi va fra quell'armate,</l>
     <l n="170">Dov'empietà star suole,</l>
     <l n="171">Stende le braccia amate</l>
     <l n="172">Et abbracciarlo vuole;</l>
     <l n="173">Ma circondata e cinta</l>
     <l n="174">Da la turba giudea fu indietro spinta.</l>
    </lg>
    <lg n="30">
     <l n="175">Corre un ministro ardente,</l>
     <l n="176">Colmo di rabbia e d'ira,</l>
     <l n="177">Urta Cristo innocente</l>
     <l n="178">E impetuoso il tira.</l>
     <l n="179">Morta, pallida e bianca,</l>
     <l n="180">A quell'atto Maria di nuovo manca.</l>
    </lg>
    <lg n="31">
     <l n="181">China il Signor la fronte</l>
     <l n="182">Ubidiente allora;</l>
     <l n="183">Va sul Calvario monte</l>
     <l n="184">Senza più far dimora,</l>
     <l n="185">E mentre il legno stringe,</l>
     <l n="186">Chi di qua, chi di là lo tira e spinge.</l>
    </lg>
    <lg n="32">
     <l n="187">Alza l'afflitta madre</l>
     <l n="188">L'addolorato ciglio,</l>
     <l n="189">Tolto da l'empie squadre</l>
     <l n="190">Si vede il caro Figlio.</l>
     <l n="191">Frena gli accenti audaci,</l>
     <l n="192">Musa: a tanto dolor contempla e taci.</l>
    </lg>
   </lg>
  </body>
 </text>
</TEI>