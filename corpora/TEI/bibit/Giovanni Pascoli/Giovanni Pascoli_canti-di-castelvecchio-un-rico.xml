<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti di Castelvecchio - UN RICORDO</title>
    <author>Giovanni Pascoli</author>
   </titleStmt>
   <extent>
    <measure unit="stanza">10</measure>
    <measure unit="line">100</measure>
   </extent>
   <publicationStmt>
    <publisher>UNED University</publisher>
    <idno>Giovanni Pascoli_canti-di-castelvecchio-un-rico</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti di Castelvecchio - UN RICORDO</title>
     <author>Giovanni Pascoli</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti di Castelvecchio - UN RICORDO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Andavano e tornavano le rondini,</l>
     <l n="2">intorno alle grondaie della Torre,</l>
     <l n="3">ai rondinotti nuovi. Era d'agosto.</l>
     <l n="4">Avanti la rimessa era già pronto</l>
     <l n="5">il calessino. La cavalla storna</l>
     <l n="6">calava giú, seccata dalle mosche,</l>
     <l n="7">l'un dopo l'altro tutti quattro i tonfi</l>
     <l n="8">dell'unghie su le selci della corte.</l>
     <l n="9">Era un dolce mattino, era un bel giorno:</l>
     <l n="10">di San Lorenzo. Il babbo disse: "Io vo".</l>
    </lg>
    <lg n="2">
     <l n="11">E in un gruppo tubarono le tortori.</l>
     <l n="12">Esse là nella paglia erano in cova.</l>
     <l n="13">Tra quel hu hu, mia madre disse: "Torna</l>
     <l n="14">prestino". "Sai che volerò!" "Non correr</l>
     <l n="15">tanto: la tua stornella è appena doma".</l>
     <l n="16">"Eh! mi vuol bene!" "Addio". "Addio". "Vai solo?</l>
     <l n="17">non prendi Jên?" "Aspetto quel signore</l>
     <l n="18">da Roma..." "È vero. Ti verremo incontro</l>
     <l n="19">a San Mauro. Io sarò sotto la Croce.</l>
     <l n="20">Tu ci vedrai passando". "Io vi vedrò".</l>
    </lg>
    <lg n="3">
     <l n="21">E Margherita, la sorella grande,</l>
     <l n="22">di sedici anni, disse adagio: "Babbo..."</l>
     <l n="23">"Che hai?" "Ho, che leggemmo nel giornale</l>
     <l n="24">che c'è gente che uccide per le strade..."</l>
     <l n="25">Chinò mio padre tentennando il capo</l>
     <l n="26">con un sorriso verso lei. Mia madre</l>
     <l n="27">la guardò coi suoi cari occhi di mamma,</l>
     <l n="28">come dicendo: A cosa puoi pensare!</l>
     <l n="29">E le rondini andavano e tornavano,</l>
     <l n="30">ai nidi, piene di felicità.</l>
    </lg>
    <lg n="4">
     <l n="31">Mio padre palpeggiò la sua cavalla</l>
     <l n="32">che l'ammusò con cenno familiare.</l>
     <l n="33">Riguardò le tirelle e il sottopancia,</l>
     <l n="34">e raccolte le briglie, calmo e grave,</l>
     <l n="35">si volse ancora a dire: "Addio!" Mia madre</l>
     <l n="36">s'appressò con le due bimbe per mano:</l>
     <l n="37">la piú piccina a lui toccò la mazza.</l>
     <l n="38">Egli teneva il piede sul montante.</l>
     <l n="39">E in un gruppo le tortori tubarono,</l>
     <l n="40">e si sentì: "Papà! Papà! Papà!"</l>
    </lg>
    <lg n="5">
     <l n="41">E un poco presa egli sentì, ma poco</l>
     <l n="42">poco, la canna come in un vignuolo,</l>
     <l n="43">come v'avesse cominciato il nodo</l>
     <l n="44">un vilucchino od una passiflora.</l>
     <l n="45">Sì: era presa in una mano molle,</l>
     <l n="46">manina ancora nuova, così nuova</l>
     <l n="47">che tutto ancora non chiudeva a modo.</l>
     <l n="48">Era la bimba che vi avea ravvolte,</l>
     <l n="49">come poteva, le sue dita rosa,</l>
     <l n="50">e che gemeva: "No! no! no! no! no!"</l>
    </lg>
    <lg n="6">
     <l n="51">Mio padre prese la sua bimba in collo,</l>
     <l n="52">col suo gran pianto ch'era di già roco;</l>
     <l n="53">e la baciò, la ribaciò negli occhi</l>
     <l n="54">zuppi di già per non so che martoro.</l>
     <l n="55">"Non vuoi che vada?" "No!" "Perché non vuoi?"</l>
     <l n="56">"No! no!" "Ti porto tante belle cose!"</l>
     <l n="57">"No! no!" La pose in terra: essa di nuovo</l>
     <l n="58">stese alla canna le sue dita rosa,</l>
     <l n="59">gli mise l'altro braccio ad un ginocchio:</l>
     <l n="60">"No! no! papà! no! no! papà! no! no!"</l>
    </lg>
    <lg n="7">
     <l n="61">Non s'udì che quel pianto e quei singulti</l>
     <l n="62">nel tranquillo mattino tutto luce.</l>
     <l n="63">Piú non raspava i ciottoli con l'unghia</l>
     <l n="64">la cavalla, e volgea la testa smunta</l>
     <l n="65">alla bimba. E le tortori, hu, hu!</l>
     <l n="66">Povera bimba! non avea compiuti</l>
     <l n="67">due anni, e ancor dormiva nella culla.</l>
     <l n="68">Sapea di latte il suo gran pianto lungo:</l>
     <l n="69">assomigliava ad un vagir notturno.</l>
     <l n="70">Mio padre disse: "Non partirò piú".</l>
    </lg>
    <lg n="8">
     <l n="71">Jên, a un suo cenno, menò fuor del muro</l>
     <l n="72">la cavalla, aspettando ad un altro uscio.</l>
     <l n="73">Lontanò essa con un ringhio acuto.</l>
     <l n="74">E mio padre baciò la creatura,</l>
     <l n="75">e le disse: "Non vado: entro; mi muto,</l>
     <l n="76">e sto con te. Perché tu sia sicura,</l>
     <l n="77">prendi la canna". Rabbrividì tutta</l>
     <l n="78">essa, come un uccello quando arruffa</l>
     <l n="79">le piume; le spianò; poi con le due</l>
     <l n="80">braccia abbracciò la canna di bambú.</l>
    </lg>
    <lg n="9">
     <l n="81">Ed aspettò. Aspetta ancora. Il babbo</l>
     <l n="82">non tornò piú. Non si rivide a casa.</l>
     <l n="83">Lo portarono a sera in camposanto,</l>
     <l n="84">lo stesero in un tavolo di marmo,</l>
     <l n="85">dissero, oh! sì! dissero ch'era sano,</l>
     <l n="86">e che avrebbe vissuto anche molti anni.</l>
     <l n="87">Ma uno squarcio aveva egli nel capo,</l>
     <l n="88">ma piena del suo sangue era una mano.</l>
     <l n="89">Maria! Maria! quel pegno di tuo padre,</l>
     <l n="90">ciò che di lui rimase, ove sarà?</l>
    </lg>
    <lg n="10">
     <l n="91">Sorella, a volte penso che tu l'abbia,</l>
     <l n="92">che tu lo tenga ancora fra le braccia.</l>
     <l n="93">Così mi pare a volte, che ti guardo</l>
     <l n="94">e tu non vedi, ché tu stai pregando.</l>
     <l n="95">Tieni le braccia in croce, un poco lasse;</l>
     <l n="96">e tieni ancora gli occhi fissi in alto.</l>
     <l n="97">Stai come quando ti lasciò tuo padre;</l>
     <l n="98">sicura, come allora. Ma una lagrima</l>
     <l n="99">ancora scorre a te, di quelle, e il labbro</l>
     <l n="100">balbetta ancora, sì: "Papà! Papà!"</l>
    </lg>
   </lg>
  </body>
 </text>
</TEI>