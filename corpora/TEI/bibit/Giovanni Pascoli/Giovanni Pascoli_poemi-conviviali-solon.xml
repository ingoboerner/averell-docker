<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poemi conviviali - SOLON</title>
    <author>Giovanni Pascoli</author>
   </titleStmt>
   <extent>
    <measure unit="stanza">15</measure>
    <measure unit="line">85</measure>
   </extent>
   <publicationStmt>
    <publisher>UNED University</publisher>
    <idno>Giovanni Pascoli_poemi-conviviali-solon</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poemi conviviali - SOLON</title>
     <author>Giovanni Pascoli</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poemi conviviali - SOLON</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Triste il convito senza canto, come</l>
     <l n="2">tempio senza votivo oro di doni;</l>
     <l n="3">ché questo è bello: attendere al cantore</l>
     <l n="4">che nella voce ha l'eco dell'Ignoto.</l>
     <l n="5">Oh! nulla, io dico, è bello più, che udire</l>
     <l n="6">un buon cantore, placidi, seduti</l>
     <l n="7">l'un presso l'altro, avanti mense piene</l>
     <l n="8">di pani biondi e di fumanti carni,</l>
     <l n="9">mentre il fanciullo dal cratere attinge</l>
     <l n="10">vino, e lo porta e versa nelle coppe;</l>
     <l n="11">e dire in tanto graziosi detti,</l>
     <l n="12">mentre la cetra inalza il suo sacro inno;</l>
     <l n="13">o dell'auleta querulo, che piange,</l>
     <l n="14">godere, poi che ti si muta in cuore</l>
     <l n="15">il suo dolore in tua felicità.</l>
    </lg>
    <lg n="2">
     <l n="16">"Solon, dicesti un giorno tu: Beato</l>
     <l n="17">chi ama, chi cavalli ha solidunghi,</l>
     <l n="18">cani da preda, un ospite lontano.</l>
     <l n="19">Ora te né lontano ospite giova</l>
     <l n="20">né, già vecchio, i bei cani né cavalli</l>
     <l n="21">di solid'unghia, né l'amore, o savio.</l>
     <l n="22">Te la coppa ora giova: ora tu lodi</l>
     <l n="23">più vecchio il vino e più novello il canto.</l>
     <l n="24">E novelle al Pireo, con la bonaccia</l>
     <l n="25">prima e co' primi stormi, due canzoni</l>
     <l n="26">oltremarine giunsero. Le reca</l>
     <l n="27">una donna d'Eresso". "Apri:" rispose;</l>
     <l n="28">"alla rondine, o Phoco, apri la porta"</l>
     <l n="29">Erano le Anthesterie: s'apriva</l>
     <l n="30">il fumeo doglio e si saggiava il vino.</l>
    </lg>
    <lg n="3">
     <l n="31">Entrò, col lume della primavera</l>
     <l n="32">e con l'alito salso dell'Egeo,</l>
     <l n="33">la cantatrice. Ella sapea due canti:</l>
     <l n="34">l'uno, d'amore, l'altro era di morte.</l>
     <l n="35">Entrò pensosa; e Phoco le porgeva</l>
     <l n="36">uno sgabello d'auree borchie ornato</l>
     <l n="37">ed una coppa. Ella sedé, reggendo</l>
     <l n="38">la risonante pèctide; ne strinse</l>
     <l n="39">tacita intorno ai còllabi le corde;</l>
     <l n="40">tentò le corde fremebonde, e disse:</l>
    </lg>
    <lg n="4">
     <l n="41">Splende al plenilunio l'orto; il melo</l>
     <l n="42">trema appena d'un tremolio d'argento...</l>
     <l n="43">Nei lontani monti color di cielo</l>
     <l n="44">sibila il vento.</l>
    </lg>
    <lg n="5">
     <l n="45">Mugghia il vento, strepita tra le forre,</l>
     <l n="46">su le quercie gettasi... Il mio non sembra</l>
     <l n="47">che un tremore, ma è l'amore, e corre,</l>
     <l n="48">spossa le membra!</l>
    </lg>
    <lg n="6">
     <l n="49">M'è lontano dalle ricciute chiome,</l>
     <l n="50">quanto il sole; sì, ma mi giunge al cuore,</l>
     <l n="51">come il sole: bello, ma bello come</l>
     <l n="52">sole che muore.</l>
    </lg>
    <lg n="7">
     <l n="53">Dileguare! e altro non voglio: voglio</l>
     <l n="54">farmi chiarità che da lui si effonda.</l>
     <l n="55">Scoglio estremo della gran luce, scoglio</l>
     <l n="56">su la grande onda,</l>
    </lg>
    <lg n="8">
     <l n="57">dolce è da te scendere dove è pace:</l>
     <l n="58">scende il sole nell'infinito mare;</l>
     <l n="59">trema e scende la chiarità seguace</l>
     <l n="60">crepuscolare.</l>
    </lg>
    <lg n="9">
     <l n="61">"La Morte è questa!" il vecchio esclamò. "Questo,"</l>
     <l n="62">ella rispose, "è, ospite, l'Amore".</l>
     <l n="63">Tentò le corde fremebonde, e disse:</l>
    </lg>
    <lg n="10">
     <l n="64">Togli il pianto. È colpa! Sei del poeta</l>
     <l n="65">nella casa, tu. Chi dirà che fui?</l>
     <l n="66">Piangi il morto atleta: beltà d'atleta</l>
     <l n="67">muore con lui.</l>
    </lg>
    <lg n="11">
     <l n="68">Muore la virtù dell'eroe che il cocchio</l>
     <l n="69">spinge urlando tra le nemiche schiere;</l>
     <l n="70">muore il seno, sì, di Rhodòpi, l'occhio</l>
     <l n="71">del timoniere;</l>
    </lg>
    <lg n="12">
     <l n="72">ma non muore il canto che tra il tintinno</l>
     <l n="73">della pèctide apre il candor dell'ale.</l>
     <l n="74">E il poeta fin che non muoia l'inno,</l>
     <l n="75">vive, immortale,</l>
    </lg>
    <lg n="13">
     <l n="76">poi che l'inno (diano le rosee dita</l>
     <l n="77">pace al peplo, a noi non s'addice il lutto)</l>
     <l n="78">è la nostra forza e beltà, la vita,</l>
     <l n="79">l'anima, tutto!</l>
    </lg>
    <lg n="14">
     <l n="80">E chi voglia me rivedere, tocchi</l>
     <l n="81">queste corde, canti un mio canto: in quella,</l>
     <l n="82">tutta rose rimireranno gli occhi</l>
     <l n="83">Saffo la bella.</l>
    </lg>
    <lg n="15">
     <l n="84">Questo era il canto della Morte; e il vecchio</l>
     <l n="85">Solon qui disse: "Ch'io l'impari, e muoia".</l>
    </lg>
   </lg>
  </body>
 </text>
</TEI>