<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Canti di Castelvecchio - LA FIGLIA MAGGIORE</title>
    <author>Giovanni Pascoli</author>
   </titleStmt>
   <extent>
    <measure unit="stanza">16</measure>
    <measure unit="line">64</measure>
   </extent>
   <publicationStmt>
    <publisher>UNED University</publisher>
    <idno>Giovanni Pascoli_canti-di-castelvecchio-la-figl</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Canti di Castelvecchio - LA FIGLIA MAGGIORE</title>
     <author>Giovanni Pascoli</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Canti di Castelvecchio - LA FIGLIA MAGGIORE</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ninnava ai piccini la culla,</l>
     <l n="2">cuciva ai fratelli le fasce:</l>
     <l n="3">non sapeva, madre fanciulla,</l>
     <l n="4">come si nasce.</l>
    </lg>
    <lg n="2">
     <l n="5">Nel cantuccio, zitta, da brava,</l>
     <l n="6">preparava cercine e telo</l>
     <l n="7">pei bimbi che mamma le andava</l>
     <l n="8">a prendere in cielo.</l>
    </lg>
    <lg n="3">
     <l n="9">Or cantano i passeri intorno</l>
     <l n="10">la piccola croce, in amore...</l>
     <l n="11">ché lo seppe, misera, un giorno,</l>
     <l n="12">come si muore!</l>
    </lg>
    <lg n="4">
     <l n="13">L'erba è verde, piena di grilli.</l>
     <l n="14">Non un passo, non una voce</l>
     <l n="15">mai. Vivono, loro, tranquilli</l>
     <l n="16">intorno la croce.</l>
    </lg>
    <lg n="5">
     <l n="17">Si beccano, s'amano, pascono,</l>
     <l n="18">in mezzo a quel pieno di cose</l>
     <l n="19">e di silenzio, dove il verbasco</l>
     <l n="20">fa tra le rose.</l>
    </lg>
    <lg n="6">
     <l n="21">No, passeri! su le sue zolle,</l>
     <l n="22">no! non fate tanto vicino!</l>
     <l n="23">Là fitto di bianche corolle</l>
     <l n="24">è il pero e il susino.</l>
    </lg>
    <lg n="7">
     <l n="25">Andate su l'albero in fiore</l>
     <l n="26">che al vento si dondola e culla!</l>
     <l n="27">Non turbate l'umile cuore</l>
     <l n="28">che non sa nulla!</l>
    </lg>
    <lg n="8">
     <l n="29">Passa il vento come un respiro</l>
     <l n="30">caldo, lungo, dolce, che porta</l>
     <l n="31">su l'alito il polline in giro...</l>
     <l n="32">sopra la morta.</l>
    </lg>
    <lg n="9">
     <l n="33">No, vento d'aprile, no, vento</l>
     <l n="34">d'amore, no tanto vicino!</l>
     <l n="35">Là nei campi bacia il frumento,</l>
     <l n="36">soffia tra il lino!</l>
    </lg>
    <lg n="10">
     <l n="37">Fa che venga l'anima ai cardi,</l>
     <l n="38">che le viti tengano il raspo:</l>
     <l n="39">fa che abbiano l'accia, piú tardi,</l>
     <l n="40">il guindolo e l'aspo!</l>
    </lg>
    <lg n="11">
     <l n="41">Ma l'erba qui prima del fiore,</l>
     <l n="42">ma il fiore qui prima del seme,</l>
     <l n="43">la frullana taglia, e due ore</l>
     <l n="44">sibila e freme.</l>
    </lg>
    <lg n="12">
     <l n="45">Un vecchione falcia e raduna</l>
     <l n="46">l'erbe e i fiori di primavera;</l>
     <l n="47">poi tutto egli brucia, là, una</l>
     <l n="48">limpida sera:</l>
    </lg>
    <lg n="13">
     <l n="49">la sera, una sera di maggio,</l>
     <l n="50">che s'odono tanti stornelli</l>
     <l n="51">di sui gelsi, e sente, il villaggio,</l>
     <l n="52">di filugelli.</l>
    </lg>
    <lg n="14">
     <l n="53">Dal villaggio vedon la fiamma</l>
     <l n="54">ch'arde sola, rossa, in quel canto:</l>
     <l n="55">la vedono gli occhi di mamma</l>
     <l n="56">pieni di pianto.</l>
    </lg>
    <lg n="15">
     <l n="57">Oh! piange, ché il vecchio le toglie</l>
     <l n="58">qualcosa piú che le togliesse:</l>
     <l n="59">fili d'erba, piccole foglie,</l>
     <l n="60">povera mèsse,</l>
    </lg>
    <lg n="16">
     <l n="61">fioritura, sì, bianca e rossa,</l>
     <l n="62">della bimba, che non lo sa:</l>
     <l n="63">sua sola, laggiú, nella fossa,</l>
     <l n="64">maternità.</l>
    </lg>
   </lg>
  </body>
 </text>
</TEI>