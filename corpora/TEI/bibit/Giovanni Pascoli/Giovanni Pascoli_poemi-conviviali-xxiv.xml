<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poemi conviviali - XXIV</title>
    <author>Giovanni Pascoli</author>
   </titleStmt>
   <extent>
    <measure unit="stanza">1</measure>
    <measure unit="line">53</measure>
   </extent>
   <publicationStmt>
    <publisher>UNED University</publisher>
    <idno>Giovanni Pascoli_poemi-conviviali-xxiv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poemi conviviali - XXIV</title>
     <author>Giovanni Pascoli</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poemi conviviali - XXIV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">E il mare azzurro che l'amò, più oltre</l>
     <l n="2">spinse Odisseo, per nove giorni e notti,</l>
     <l n="3">e lo sospinse all'isola lontana,</l>
     <l n="4">alla spelonca, cui fioriva all'orlo</l>
     <l n="5">carica d'uve la pampinea vite.</l>
     <l n="6">E fosca intorno le crescea la selva</l>
     <l n="7">d'ontani e d'odoriferi cipressi;</l>
     <l n="8">e falchi e gufi e garrule cornacchie</l>
     <l n="9">v'aveano il nido. E non dei vivi alcuno,</l>
     <l n="10">né dio né uomo, vi poneva il piede.</l>
     <l n="11">Or tra le foglie della selva i falchi</l>
     <l n="12">battean le rumorose ale, e dai buchi</l>
     <l n="13">soffiavano, dei vecchi alberi, i gufi,</l>
     <l n="14">e dai rami le garrule cornacchie</l>
     <l n="15">garrian di cosa che avvenia nel mare.</l>
     <l n="16">Ed ella che tessea dentro cantando,</l>
     <l n="17">presso la vampa d'olezzante cedro,</l>
     <l n="18">stupì, frastuono udendo nella selva,</l>
     <l n="19">e in cuore disse: - Ahimè, ch'udii la voce</l>
     <l n="20">delle cornacchie e il rifiatar dei gufi!</l>
     <l n="21">E tra le dense foglie aliano i falchi.</l>
     <l n="22">Non forse hanno veduto a fior dell'onda</l>
     <l n="23">un qualche dio, che come un grande smergo</l>
     <l n="24">viene sui gorghi sterili del mare?</l>
     <l n="25">O muove già senz'orma come il vento,</l>
     <l n="26">sui prati molli di viola e d'appio?</l>
     <l n="27">Ma mi sia lungi dall'orecchio il detto!</l>
     <l n="28">In odio hanno gli dei la solitaria</l>
     <l n="29">Nasconditrice. E ben lo so, da quando</l>
     <l n="30">l'uomo che amavo, rimandai sul mare</l>
     <l n="31">al suo dolore. O che vedete, o gufi</l>
     <l n="32">dagli occhi tondi, e garrule cornacchie? -</l>
     <l n="33">Ed ecco usciva con la spola in mano,</l>
     <l n="34">d'oro, e guardò. Giaceva in terra, fuori</l>
     <l n="35">del mare, al piè della spelonca, un uomo,</l>
     <l n="36">sommosso ancor dall'ultima onda: e il bianco</l>
     <l n="37">capo accennava di saper quell'antro,</l>
     <l n="38">tremando un poco; e sopra l'uomo un tralcio</l>
     <l n="39">pendea con lunghi grappoli dell'uve.</l>
     <l n="40">Era Odisseo: lo riportava il mare</l>
     <l n="41">alla sua dea: lo riportava morto</l>
     <l n="42">alla Nasconditrice solitaria,</l>
     <l n="43">all'isola deserta che frondeggia</l>
     <l n="44">nell'ombelico dell'eterno mare.</l>
     <l n="45">Nudo tornava chi rigò di pianto</l>
     <l n="46">le vesti eterne che la dea gli dava;</l>
     <l n="47">bianco e tremante nella morte ancora,</l>
     <l n="48">chi l'immortale gioventù non volle.</l>
     <l n="49">Ed ella avvolse l'uomo nella nube</l>
     <l n="50">dei suoi capelli; ed ululò sul flutto</l>
     <l n="51">sterile, dove non l'udia nessuno:</l>
     <l n="52">- Non esser mai! non esser mai! più nulla,</l>
     <l n="53">ma meno morte, che non esser più! -</l>
    </lg>
   </lg>
  </body>
 </text>
</TEI>