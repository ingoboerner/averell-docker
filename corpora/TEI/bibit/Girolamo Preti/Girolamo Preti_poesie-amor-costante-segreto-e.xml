<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - Amor costante, segreto e pudico</title>
    <author>Girolamo Preti</author>
   </titleStmt>
   <extent>
    <measure unit="stanza">8</measure>
    <measure unit="line">98</measure>
   </extent>
   <publicationStmt>
    <publisher>UNED University</publisher>
    <idno>Girolamo Preti_poesie-amor-costante-segreto-e</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - Amor costante, segreto e pudico</title>
     <author>Girolamo Preti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - Amor costante, segreto e pudico</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Cauto nocchiero, abbandonando il lido,</l>
     <l n="2">Prima osserva le nubi e 'l vento e l'onda,</l>
     <l n="3">E gli aspetti del cielo e de le stelle:</l>
     <l n="4">E se paventa o turbini o procelle,</l>
     <l n="5">Non si commette a l'Oceano infido,</l>
     <l n="6">E 'n vece di partir, l'ancore affonda.</l>
     <l n="7">Io pur lascio la sponda</l>
     <l n="8">Di libertà, dove già vissi in porto</l>
     <l n="9">Sciolto d'Amore, e 'n quelle parti e 'n queste</l>
     <l n="10">Veggio nembi e tempeste,</l>
     <l n="11">Ond'in brieve sarò naufrago e morto.</l>
     <l n="12">Prendo a solcar un pelago crudele,</l>
     <l n="13">E senz'aura di speme apro le vele.</l>
    </lg>
    <lg n="2">
     <l n="14">Già mi minaccia Amore onde di pianti,</l>
     <l n="15">Turbini di sospir, nembi di duolo,</l>
     <l n="16">Scogli di crudeltà, flutti d'orgoglio.</l>
     <l n="17">Misero, il veggio: e pur ardisco, e voglio,</l>
     <l n="18">Seguendo Amore e i miei pensieri erranti,</l>
     <l n="19">Spiegar per onde tempestose il volo.</l>
     <l n="20">Regge 'l mio corso il polo</l>
     <l n="21">D'un bel sembiante e di due stelle infide,</l>
     <l n="22">Che, con soavi e lusinghiere scorte</l>
     <l n="23">Menandomi a la morte,</l>
     <l n="24">Son mie nemiche, e le pigliai per guide.</l>
     <l n="25">Così mi trovo infra perigli avvolto:</l>
     <l n="26">L'andar pavento, e 'l ritornar m'è tolto.</l>
    </lg>
    <lg n="3">
     <l n="27">Ch'omai tant'oltre il mio desir m'ha spinto</l>
     <l n="28">Per questo mar d'Amor vasto e fallace,</l>
     <l n="29">Che più non credo di veder la riva.</l>
     <l n="30">Ma poi che d'ogni speme Amor mi priva,</l>
     <l n="31">Deh il viver mio sia con la speme estinto,</l>
     <l n="32">Ché per alta cagion morir mi piace.</l>
     <l n="33">Benedetta la face</l>
     <l n="34">Che di sì nobil foco il cor m'accende:</l>
     <l n="35">Che s'egli è mio destin ch'ardendo i' mora,</l>
     <l n="36">Quest'ardor m'avvalora,</l>
     <l n="37">E 'l fosco ingegno mio lucido rende.</l>
     <l n="38">Però, benché costei voglia il fin mio,</l>
     <l n="39">Vivrem ne le mie carte ed ella ed io.</l>
    </lg>
    <lg n="4">
     <l n="40">Ama le Muse e de' miei carmi è vaga</l>
     <l n="41">La mia nemica, ond'io ciò che bramai</l>
     <l n="42">Nel petto ascosi, e 'l palesai nel canto.</l>
     <l n="43">Lodai di duo begli occhi incerti il vanto:</l>
     <l n="44">Tacqui la feritrice, e non la piaga,</l>
     <l n="45">E 'l bel nome di lei nel cor celai.</l>
     <l n="46">Mille carte vergai</l>
     <l n="47">De le bellezze sue, de' miei tormenti:</l>
     <l n="48">Ed, incauta, chiamò cruda colei,</l>
     <l n="49">Che sorda a' versi miei</l>
     <l n="50">Vuol pur farsi immortal ne' miei lamenti.</l>
     <l n="51">Lesse ne le mie carte i pregi sui,</l>
     <l n="52">E se stessa chiamò cruda in altrui.</l>
    </lg>
    <lg n="5">
     <l n="53">Ma se le stelle e 'l ciel, com'io pur temo,</l>
     <l n="54">Congiuraro a' miei danni, e vuole Amore,</l>
     <l n="55">Pria che 'l tormento, terminar mia vita,</l>
     <l n="56">Io non voglio pietà, non cheggio aita,</l>
     <l n="57">Ma bramo sol ch'a quel sospiro estremo</l>
     <l n="58">Almen sappia costei chi per lei muore;</l>
     <l n="59">Ché 'l silenzio e 'l timore</l>
     <l n="60">Tien sì chiuso l'ardor ch'entro mi strugge,</l>
     <l n="61">Ch'assai fia s'io discopro i miei martiri</l>
     <l n="62">Con gli ultimi sospiri</l>
     <l n="63">Che suol l'alma esalar, quando sen fugge.</l>
     <l n="64">Così mi struggo ardendo a poco a poco,</l>
     <l n="65">E 'l cener prima apparirà che 'l foco.</l>
    </lg>
    <lg n="6">
     <l n="66">Eran gli sguardi miei lingue faconde,</l>
     <l n="67">E dal mio cor, che 'n chiusa fiamma ardea,</l>
     <l n="68">Spesso un sospir, non volontario, uscia;</l>
     <l n="69">Onde a colei, che i miei sospiri udia,</l>
     <l n="70">Dissi che 'l mio dolor nasceva altronde,</l>
     <l n="71">Né conobbe il mio ardor chi l'accendea.</l>
     <l n="72">Così, lasso, io tacea,</l>
     <l n="73">E taccio la cagion de' miei dolori,</l>
     <l n="74">Perché la sua beltà, cosa divina,</l>
     <l n="75">E sgomenta ed inchina</l>
     <l n="76">Come ad amarla, a riverirla i cori.</l>
     <l n="77">Ond'è ragion che di bellezze sante</l>
     <l n="78">Anzi mi scopra adorator ch'amante.</l>
    </lg>
    <lg n="7">
     <l n="79">E sallo il Ciel che la mia fiamma è pura,</l>
     <l n="80">E che 'n colei, poco curando il frale,</l>
     <l n="81">L'eloquenza, il saver, l'anima adoro.</l>
     <l n="82">Indegna è di mercede e di ristoro,</l>
     <l n="83">Se in un incendio vile anima impura</l>
     <l n="84">Vive idolatra di beltà mortale.</l>
     <l n="85">Non dia fine al mio male</l>
     <l n="86">Amor, se da colei per cui sospiro</l>
     <l n="87">Altro ch'udirla e contemplarla i' bramo.</l>
     <l n="88">Ond'io l'inchino e l'amo,</l>
     <l n="89">Perché, più che di fuori, entro la miro,</l>
     <l n="90">E conosco che 'n lei cede la palma</l>
     <l n="91">La beltà del sembiante al bel de l'alma.</l>
    </lg>
    <lg n="8">
     <l n="92">Canzon, vanne là dove</l>
     <l n="93">In compagnia de' miei pensier ne viene</l>
     <l n="94">Sì sovente il mio cor, sì rado il piede;</l>
     <l n="95">E se colei ti chiede</l>
     <l n="96">Chi sia pur la cagion de le mie pene,</l>
     <l n="97">Dirai: Donna è non men saggia che bella,</l>
     <l n="98">E se tal siete voi, siete voi quella.</l>
    </lg>
   </lg>
  </body>
 </text>
</TEI>