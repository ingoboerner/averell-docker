<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - La Salmace</title>
    <author>Girolamo Preti</author>
   </titleStmt>
   <extent>
    <measure unit="stanza">38</measure>
    <measure unit="line">812</measure>
   </extent>
   <publicationStmt>
    <publisher>UNED University</publisher>
    <idno>Girolamo Preti_poesie-la-salmace</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - La Salmace</title>
     <author>Girolamo Preti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - La Salmace</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Là dove il bel Pattolo</l>
     <l n="2">Tra sponde di smeraldo</l>
     <l n="3">Di lucid'or fa biondeggiar l'arena,</l>
     <l n="4">E per lidie contrade</l>
     <l n="5">E per frigie campagne</l>
     <l n="6">Passeggia, umido il piè, lubrico il passo;</l>
     <l n="7">Quasi stanca la terra</l>
     <l n="8">Di riposar mai sempre</l>
     <l n="9">Stesa nel pian le smisurate membra,</l>
     <l n="10">Sotto forma d'un monte inalza il capo;</l>
     <l n="11">Monte che sembra appunto</l>
     <l n="12">Appo Caucaso, Pelio, Olimpo ed Ossa</l>
     <l n="13">Qual tra bassi virgulti alto cipresso.</l>
     <l n="14">Stanco talora il mauritano Atlante</l>
     <l n="15">Sotto il grave del ciel stellato incarco,</l>
     <l n="16">A lui diede la soma</l>
     <l n="17">De le rotanti sfere,</l>
     <l n="18">A lui, ch'a la pesante e vasta mole</l>
     <l n="19">Parve suppor viè più robusto il dorso.</l>
     <l n="20">Erge tanto le cime</l>
     <l n="21">Oltre il confin de le volanti nubi</l>
     <l n="22">Che non ebbe giammai</l>
     <l n="23">O di piogge o di nevi</l>
     <l n="24">Umido il crine o mascherato il volto.</l>
     <l n="25">Anzi, quasi sdegnando</l>
     <l n="26">Il suo basso elemento,</l>
     <l n="27">Par che voglia, superbo</l>
     <l n="28">Occupator de l'aria,</l>
     <l n="29">Nel gran regno di Giuno alzarsi un trono,</l>
     <l n="30">O che tenti poggiando</l>
     <l n="31">Ribellarsi a la terra e girne al cielo.</l>
     <l n="32">Sembra nuovo de' monti alto gigante,</l>
     <l n="33">O vasto Briareo</l>
     <l n="34">Di cento querce annose</l>
     <l n="35">Erger le braccia e minacciar le stelle.</l>
     <l n="36">Al montuoso tergo, al vasto fianco</l>
     <l n="37">Fanno un manto frondoso</l>
     <l n="38">Verdeggianti campagne, orride selve;</l>
     <l n="39">E cento fiumi e cento</l>
     <l n="40">Con tortuosi giri</l>
     <l n="41">Fanno a quel verde manto, al vago lembo,</l>
     <l n="42">Di cerulei ricami umide liste.</l>
    </lg>
    <lg n="2">
     <l n="43">Appiè de l'alta rupe un antro siede,</l>
     <l n="44">Un antro opaco, ombroso,</l>
     <l n="45">Cui fu Natura e l'architetto e 'l fabro.</l>
     <l n="46">Sovra la cava bocca</l>
     <l n="47">La gran maestra antica</l>
     <l n="48">Curvo piegò di vivo sasso un arco,</l>
     <l n="49">Da cui tremula pende,</l>
     <l n="50">Quasi natia portiera</l>
     <l n="51">Intrecciata di foglie, edra tenace.</l>
     <l n="52">Scorre avanti la soglia</l>
     <l n="53">Di perle liquefatte un dolce rio,</l>
     <l n="54">Un rio di gran torrente umido figlio,</l>
     <l n="55">Che tra le verdi sponde</l>
     <l n="56">Col tremolar de l'onde</l>
     <l n="57">Sì dolce mormorio distingue e tempra,</l>
     <l n="58">Ch'orgogliosetto ardisce,</l>
     <l n="59">Rotto fra sassi e miniate pietre,</l>
     <l n="60">Sfidar gli augelli ed emular le cetre.</l>
     <l n="61">Entro a l'alta spelonca,</l>
     <l n="62">Che sembra aver tutto sul tergo il monte,</l>
     <l n="63">S'apre un'ampia finestra,</l>
     <l n="64">Che dà spiraglio a l'aure e varco al sole.</l>
     <l n="65">Per entro il cavo speco</l>
     <l n="66">D'ogn'intorno verdeggia</l>
     <l n="67">Adobbando le mura,</l>
     <l n="68">Quasi serico drappo, edra serpente.</l>
    </lg>
    <lg n="3">
     <l n="69">La gran madre d'Amor, la dea più bella,</l>
     <l n="70">Cittadina selvaggia,</l>
     <l n="71">Abbandonò sovente</l>
     <l n="72">Per queste piagge amene</l>
     <l n="73">Amatunta e Citera e Pafo e Gnido.</l>
     <l n="74">Appiè di questo monte</l>
     <l n="75">Errò sovente Amore,</l>
     <l n="76">D'arcier fatto pastore,</l>
     <l n="77">E col dorato strale,</l>
     <l n="78">Quasi con rozza verga,</l>
     <l n="79">Fu veduto cacciar selvaggi armenti.</l>
     <l n="80">La dea del terzo giro</l>
     <l n="81">Tra quest'ombre, in quest'antro,</l>
     <l n="82">Al suo zoppo geloso</l>
     <l n="83">Celò sovente i suoi furtivi amori,</l>
     <l n="84">Più che madre d'Amor, serva d'Amore.</l>
     <l n="85">Quivi sovente a Marte,</l>
     <l n="86">Guerriero inerme e nudo,</l>
     <l n="87">Fece altr'armi trattar che clava o scudo,</l>
     <l n="88">E strettamente avvinta</l>
     <l n="89">Con braccia innamorate</l>
     <l n="90">Al forte collo, a le robuste membra</l>
     <l n="91">Tenacissima feo dolce catena;</l>
     <l n="92">E fra quest'ombre ascosa</l>
     <l n="93">Non paventò giammai</l>
     <l n="94">Del fabro suo l'insidiosa rete.</l>
     <l n="95">Fra queste piagge errando</l>
     <l n="96">Vide il frigio pastor le dive ignude</l>
     <l n="97">E diè la memorabile sentenza</l>
     <l n="98">Ond'ebbe in guiderdon la bella argiva,</l>
     <l n="99">E l'alma Citerea vinse fra loro</l>
     <l n="100">La lite di bellezza e 'l pomo d'oro.</l>
    </lg>
    <lg n="4">
     <l n="101">Quivi Cillenio alfine,</l>
     <l n="102">Prole di Maia e messaggier di Giove,</l>
     <l n="103">Da la bella Ciprigna</l>
     <l n="104">Fu ne l'antro e nel seno,</l>
     <l n="105">S'ha fede il ver, teneramente accolto.</l>
     <l n="106">Maravigliossi allora il gran Tonante,</l>
     <l n="107">Che risposte attendea,</l>
     <l n="108">De le lunghe dimore,</l>
     <l n="109">Ch'obliando le stelle,</l>
     <l n="110">Traeva in terra il volator messaggio;</l>
     <l n="111">E disse: "Or ch'ei non torna,</l>
     <l n="112">Ah, certo egli s'asconde</l>
     <l n="113">A qualche froda, a qualche furto intento;</l>
     <l n="114">O nel foco o ne l'onde</l>
     <l n="115">Arse ha le piume od ha tarpati i vanni".</l>
    </lg>
    <lg n="5">
     <l n="116">Egli intanto giacea</l>
     <l n="117">Nel seno innamorato,</l>
     <l n="118">Intento a furti sì, furti d'amore;</l>
     <l n="119">Arse le piume avea,</l>
     <l n="120">Ma fu d'Amor la face,</l>
     <l n="121">Che di lascivo ardore</l>
     <l n="122">Acceso insieme avea le piume e 'l core.</l>
     <l n="123">Avea tarpati i vanni,</l>
     <l n="124">Non fra l'onda de' mari o de' torrenti,</l>
     <l n="125">Ma in un mar di dolcezze, ove da stelle</l>
     <l n="126">Di duo begli occhi scorto</l>
     <l n="127">Giunse d'amore e d'un bel seno al porto.</l>
    </lg>
    <lg n="6">
     <l n="128">Già sette volte il sol ne l'oriente</l>
     <l n="129">La gran face del giorno accesa avea;</l>
     <l n="130">E sette volte ancor l'umida notte</l>
     <l n="131">Avea spiegata in cielo</l>
     <l n="132">La sua vaga di stelle occhiuta pompa:</l>
     <l n="133">E sempre vide il sol, vide la notte</l>
     <l n="134">Fra i duo celesti amanti</l>
     <l n="135">Baci iterati e rinovati amplessi.</l>
     <l n="136">Lasciò lo speco alfine</l>
     <l n="137">Il nipote d'Atlante,</l>
     <l n="138">E per l'alte del ciel campagne aperte</l>
     <l n="139">Sen gì battendo e ribattendo i vanni,</l>
     <l n="140">E de la bella amante</l>
     <l n="141">Lasciò vedovo il sen, fecondo il grembo.</l>
    </lg>
    <lg n="7">
     <l n="142">Già nove volte in cielo avea la luna</l>
     <l n="143">Tinto d'argento ed inarcato il corno,</l>
     <l n="144">Ed altrettante era più bella apparsa,</l>
     <l n="145">Rotando emula al sol sferica lampa,</l>
     <l n="146">Quando alfin Citerea</l>
     <l n="147">Dal bel fianco leggiadro</l>
     <l n="148">Figliò maturo il parto:</l>
     <l n="149">E nascer vide un nuovo sole il sole,</l>
     <l n="150">Del facondo Cillenio unica prole.</l>
    </lg>
    <lg n="8">
     <l n="151">Al bel nato fanciullo</l>
     <l n="152">Fer le Grazie vezzose</l>
     <l n="153">Con le braccia e col sen tepida culla.</l>
     <l n="154">Porse a lui la Bellezza</l>
     <l n="155">Con la bianca mammella il primo latte,</l>
     <l n="156">E nel tenero viso</l>
     <l n="157">Stampò d'alta beltà celeste idea.</l>
     <l n="158">Al gentil pargoletto</l>
     <l n="159">Fecero applausi intorno</l>
     <l n="160">Scherzante il Riso e vezzeggiante il Gioco.</l>
     <l n="161">Ed egli a l'aure uscito</l>
     <l n="162">Non fe' di grida risonar lo speco,</l>
     <l n="163">Ma suo compagno il Riso</l>
     <l n="164">Da la bocca di rose</l>
     <l n="165">I lamenti fugò, bandì le strida;</l>
     <l n="166">E dal purpureo labro</l>
     <l n="167">Senza strepito uscir vedeasi un lume,</l>
     <l n="168">Simile a quel del cielo</l>
     <l n="169">Quando talor senza tonar lampeggia.</l>
     <l n="170">Non furo i suoi begli occhi</l>
     <l n="171">Di fanciullesco pianto umidi fonti,</l>
     <l n="172">Ma sì soavemente</l>
     <l n="173">Aprì le dolci sue vaghe palpebre,</l>
     <l n="174">Che dal sereno e tenero oriente</l>
     <l n="175">D'un leggiadretto volto</l>
     <l n="176">Parve quasi spuntar gemino sole:</l>
     <l n="177">E ben predisse allor la madre altera</l>
     <l n="178">Che quel guardo gentile</l>
     <l n="179">Esser dovea d'amor esca e focile.</l>
    </lg>
    <lg n="9">
     <l n="180">Egli intanto crescea</l>
     <l n="181">Col variar degli anni;</l>
     <l n="182">E la madre gentil, bramosa e vaga</l>
     <l n="183">D'effigiar se stessa</l>
     <l n="184">Nel sembiante del figlio,</l>
     <l n="185">Al bel guardo, al bel viso,</l>
     <l n="186">De l'istessa Bellezza assai più bello,</l>
     <l n="187">Ogni giorno giungea</l>
     <l n="188">Di crescente beltà raggio novello.</l>
    </lg>
    <lg n="10">
     <l n="189">Ecco che, di fanciul fatto garzone,</l>
     <l n="190">Con l'armi del bel viso egli diviene</l>
     <l n="191">Espugnator, trionfator de' cori.</l>
     <l n="192">Qual ritratto spirante</l>
     <l n="193">Egualmente somiglia</l>
     <l n="194">Il genitor, la genitrice al nome,</l>
     <l n="195">Il genitor, la genitrice al volto.</l>
     <l n="196">Quanta bellezza insieme</l>
     <l n="197">Argo già vide un tempo, e Cipro e Delo,</l>
     <l n="198">Tutta insieme raccolse, e 'l fior ne trasse</l>
     <l n="199">Il cielo e la natura;</l>
     <l n="200">Indi in questa figura</l>
     <l n="201">Quel misto di bellezze infuse e strinse,</l>
     <l n="202">E fabricò di mille volti un volto.</l>
     <l n="203">Sovra l'eburnea fronte</l>
     <l n="204">Pende la chioma errante,</l>
     <l n="205">Che sottile e tremante,</l>
     <l n="206">E sferzata da l'aure,</l>
     <l n="207">Vezzosamente in fiocchi d'oro ondeggia;</l>
     <l n="208">E talor lascivetta,</l>
     <l n="209">Innamorata anch'essa,</l>
     <l n="210">Intorno a quel bel viso,</l>
     <l n="211">Quasi per abbracciarlo,</l>
     <l n="212">Stende teneramente aurate braccia;</l>
     <l n="213">E con crespe vezzose in giù serpendo,</l>
     <l n="214">De la bianca cervice</l>
     <l n="215">Fende con solchi d'or le nevi intatte.</l>
     <l n="216">Se tu miri la fronte,</l>
     <l n="217">Diresti, è un orizonte,</l>
     <l n="218">Ch'a lo spuntar d'una serena aurora</l>
     <l n="219">Di lucido candor s'adorna e splende;</l>
     <l n="220">E come sotto l'alba il sole spunta,</l>
     <l n="221">Così quivi tu vedi</l>
     <l n="222">In fronte l'alba, e ne' begli occhi il sole.</l>
     <l n="223">Vezzosetto rosseggia</l>
     <l n="224">L'animato corallo,</l>
     <l n="225">Fonte del favellar, seggio del riso,</l>
     <l n="226">E in ogni moto par ch'inviti al bacio;</l>
     <l n="227">Gentil varco, onde spira</l>
     <l n="228">Un zefiro odorato,</l>
     <l n="229">Che le fiamme d'amor spirando accende;</l>
     <l n="230">Bocca che lascia in forse</l>
     <l n="231">Altrui quand'ella sia più dolce e bella,</l>
     <l n="232">O se ride o se bacia o se favella.</l>
     <l n="233">Ne la tenera guancia,</l>
     <l n="234">Quasi in cespo fiorito,</l>
     <l n="235">Tu vedi altera e 'n maestà pomposa</l>
     <l n="236">Tra candidi ligustri</l>
     <l n="237">Insuperbir, porporeggiar la rosa:</l>
     <l n="238">O spettacol d'amore,</l>
     <l n="239">Veder che spunti infra le nevi il fiore!</l>
     <l n="240">Nel vago giovinetto</l>
     <l n="241">L'abito, il crine, il volto</l>
     <l n="242">Vezzosamente è incolto,</l>
     <l n="243">Più bel, quanto men bello esser procura;</l>
     <l n="244">E mostra ogni sua parte</l>
     <l n="245">Quanto vaglia in beltà l'arte senz'arte.</l>
     <l n="246">Contempli pure, imaginando, e miri</l>
     <l n="247">Avveduto pensier, cupido sguardo,</l>
     <l n="248">Che dal piè leggiadretto al crin dorato</l>
     <l n="249">Ogni membro, ogni moto,</l>
     <l n="250">Insidioso a l'alme,</l>
     <l n="251">Una fiamma saetta e scocca un dardo.</l>
    </lg>
    <lg n="11">
     <l n="252">Ei mosse un tempo ambiziosa lite</l>
     <l n="253">Al suo germano arciero,</l>
     <l n="254">Però ch'esser volea,</l>
     <l n="255">Come di lui più bello,</l>
     <l n="256">Nume d'amor, saettator de' cori;</l>
     <l n="257">Ma la lor genitrice</l>
     <l n="258">De la bella tenzon giudice fatta,</l>
     <l n="259">In tribunale assisa,</l>
     <l n="260">Nel leggiadro garzon gli occhi fisando,</l>
     <l n="261">"Questa, disse, tra voi mai sempre sia</l>
     <l n="262">Eterna, irrevocabile sentenza:</l>
     <l n="263">Porti l'arco Cupido,</l>
     <l n="264">Tu porta l'arco, o figlio;</l>
     <l n="265">Egli il porti sul fianco, e tu nel ciglio.</l>
     <l n="266">Ferisca egli col dardo,</l>
     <l n="267">Impiaga tu col guardo.</l>
     <l n="268">Ciascun porti la face e fiamme scocchi:</l>
     <l n="269">Egli la porti in mano, e tu negli occhi".</l>
    </lg>
    <lg n="12">
     <l n="270">Già il vezzoso garzon, seme del cielo,</l>
     <l n="271">Avea compiuto il terzo lustro appena,</l>
     <l n="272">Quando d'abbandonar prese consiglio</l>
     <l n="273">Lo speco e Frigia e le natie contrade,</l>
     <l n="274">Al generoso cor termini angusti;</l>
     <l n="275">E fuor del patrio nido alfin lo spinse</l>
     <l n="276">Desio di gloria e di vagar vaghezza.</l>
     <l n="277">Bramò d'aver sovente</l>
     <l n="278">I veloci talari,</l>
     <l n="279">Del suo gran genitor pennuto arnese,</l>
     <l n="280">Per vagheggiar peregrinando intorno</l>
     <l n="281">Qualunque clima il sol riscalda, e quanto</l>
     <l n="282">Porta in grembo la terra, e quanto chiude</l>
     <l n="283">Tra le spumose braccia il salso flutto.</l>
    </lg>
    <lg n="13">
     <l n="284">Vide i regni di Licia, e in essa il monte</l>
     <l n="285">Ove già il mostro orrendo,</l>
     <l n="286">La triforme Chimera,</l>
     <l n="287">Animata fornace, Etna spirante,</l>
     <l n="288">Di fiamme aver solea gravido il seno</l>
     <l n="289">E da tre vaste bocche arsiccie e nere</l>
     <l n="290">Spirar incendio e vomitar faville.</l>
     <l n="291">Indi rivolse il piede</l>
     <l n="292">Ai confini di Caria, e vide in essa</l>
     <l n="293">Ben mille e mille intorno</l>
     <l n="294">Sorger villaggi e torreggiar cittadi.</l>
     <l n="295">A le rive di Caria,</l>
     <l n="296">Verso il gelido Polo</l>
     <l n="297">Dove alberga Aquilon, splende Boote,</l>
     <l n="298">Vide intorno vagante</l>
     <l n="299">Fra girevoli sponde il bel Meandro,</l>
     <l n="300">Che, quasi peregrin ch'errante e vago</l>
     <l n="301">Per ignote contrade abbia smarrito</l>
     <l n="302">Del suo primo sentier la scorta e l'orme,</l>
     <l n="303">Parte, gira, ritorna,</l>
     <l n="304">Indi, quasi pentito,</l>
     <l n="305">Parte di nuovo, e poi se stesso incontra,</l>
     <l n="306">E con ritorto corso</l>
     <l n="307">E con lubriche rote</l>
     <l n="308">Forma girando un labirinto ondoso.</l>
    </lg>
    <lg n="14">
     <l n="309">Tra le piagge di Caria</l>
     <l n="310">Il giovinetto alfin gira le piante</l>
     <l n="311">A quel loco fatale,</l>
     <l n="312">Là, dove il guida il suo nemico Amore,</l>
     <l n="313">D'alma crudel vendicator possente.</l>
     <l n="314">Sì vago, ameno è il loco,</l>
     <l n="315">Che 'l grand'occhio del ciel pari non vede</l>
    </lg>
    <lg n="15">
     <l n="316">Da la foce del Gange al piè di Calpe.</l>
     <l n="317">Quivi con ampio giro</l>
     <l n="318">Un brel prato si stende,</l>
     <l n="319">A cui cento ruscelli</l>
     <l n="320">Col fuggitivo lor mobile argento</l>
     <l n="321">Fan verdeggiar mai sempre il manto erboso.</l>
     <l n="322">Le cadenti rugiade,</l>
     <l n="323">I zefiri spiranti,</l>
     <l n="324">Irrigando e soffiando,</l>
     <l n="325">A la vaga de' fior lieta famiglia</l>
     <l n="326">Porgono eternamente umore e vita.</l>
     <l n="327">Ed essi in varie guise,</l>
     <l n="328">Quasi stelle odorate</l>
     <l n="329">O di vario color gemme minute,</l>
     <l n="330">Rappresentano altrui</l>
     <l n="331">Un bel fiorito ciel, stellante un prato.</l>
    </lg>
    <lg n="16">
     <l n="332">Intorno al verde suolo</l>
     <l n="333">Fanno i pini e gli abeti alta corona,</l>
     <l n="334">E paion fabricar frondoso un muro</l>
     <l n="335">O verdeggiante un vallo,</l>
     <l n="336">Per mantener muniti</l>
     <l n="337">Da l'assedio del sole i fiori e l'erbe.</l>
     <l n="338">E 'n quella guisa appunto</l>
     <l n="339">Che talora spirante aura leggera</l>
     <l n="340">Va formando sul mar tremule crespe,</l>
     <l n="341">Così quivi soffiando un vento molle</l>
     <l n="342">Fa, con aura gentil, carca d'odori,</l>
     <l n="343">Ondeggiar, tremolar l'erbette e i fiori.</l>
    </lg>
    <lg n="17">
     <l n="344">In mezzo al prato adorno,</l>
     <l n="345">Quasi gravida il sen, la terra aprica</l>
     <l n="346">Tumidetta si gonfia e forma un colle,</l>
     <l n="347">A cui ridente e molle</l>
     <l n="348">Primavera mai sempre</l>
     <l n="349">Smalta d'erbe il terren, l'erbe di fiori.</l>
     <l n="350">Sbocca di grembo al poggio</l>
     <l n="351">Di cristallino umor vena feconda,</l>
     <l n="352">Che, con dolce susurro</l>
     <l n="353">Lievemente cadendo</l>
     <l n="354">In conca di smeraldo,</l>
     <l n="355">Di ruscelletto si trasforma in lago.</l>
     <l n="356">Qui non canna palustre,</l>
     <l n="357">Non giunco od alga immonda</l>
     <l n="358">Turba il chiaro de l'acque umido letto,</l>
     <l n="359">Ma, come il sol per lucido cristallo,</l>
     <l n="360">Così 'l guardo per l'onde</l>
     <l n="361">Penetrando s'interna, e scorge in quelle</l>
     <l n="362">Di coloriti sassi</l>
     <l n="363">Dipinto il suolo e miniato il fondo,</l>
     <l n="364">E mirando distingue</l>
     <l n="365">I muti nuotatori a cento a cento,</l>
     <l n="366">Ch'hanno d'ebano il dorso, il sen d'argento.</l>
     <l n="367">I fiori in su le sponde,</l>
     <l n="368">Quai Narcisi novelli,</l>
     <l n="369">Per specchiarsi ne l'onde</l>
     <l n="370">Piegano il collo e l'odorato capo;</l>
     <l n="371">E sì vaga di lor viva sembianza</l>
     <l n="372">Con limpido pennel l'acqua ritragge,</l>
     <l n="373">Che distinguer non puossi,</l>
     <l n="374">O ne l'onda o su l'orlo,</l>
     <l n="375">Tra l'incerta de' fior gemina schiera</l>
     <l n="376">Qual sia di loro o simulata o vera.</l>
    </lg>
    <lg n="18">
     <l n="377">Del bel poggetto a la sinistra falda</l>
     <l n="378">Siede opaca selvetta,</l>
     <l n="379">In cui frondeggia il mirto, ombreggia il lauro,</l>
     <l n="380">E l'ombra densa e fresca</l>
     <l n="381">Da la testa de' tronchi</l>
     <l n="382">Cade sul piede al colle, in grembo al lago.</l>
     <l n="383">Quivi l'ombra è sì densa,</l>
     <l n="384">Che tra le frondi il cielo</l>
     <l n="385">Non penetra col sole, e non appare.</l>
     <l n="386">Ma quasi un altro ciel vago e contesto</l>
     <l n="387">Di rami verdeggiar quivi si mira,</l>
     <l n="388">E se questo non gira,</l>
     <l n="389">Mostra ben egli almen, tremule e belle,</l>
     <l n="390">Le sua poma dorate, e paion stelle.</l>
     <l n="391">I più degni augelletti,</l>
     <l n="392">Musici semidei, pennuti eroi,</l>
     <l n="393">Lungi dagli altri augelli</l>
     <l n="394">Fan quivi il nido lor, quasi sdegnando</l>
     <l n="395">De la plebe volante il vil concerto,</l>
     <l n="396">Però che più degli altri</l>
     <l n="397">Di lievi gemme han variato il manto,</l>
     <l n="398">Più vago il rostro, e più canoro il canto.</l>
     <l n="399">Nel bel romito loco </l>
     <l n="400">Ben mostran d'ogn'intorno</l>
     <l n="401">I fior, l'erbe, le piante, e l'ombre e l'ora,</l>
     <l n="402">Che quivi Amor soggiorna, e Febo e Flora.</l>
    </lg>
    <lg n="19">
     <l n="403">Stassi tra queste piante, in riva al lago,</l>
     <l n="404">Ninfa bella e leggiadra,</l>
     <l n="405">Più bionda il crin, più vezzosetta il guardo,</l>
     <l n="406">Più bianca il sen, più dilicata il volto,</l>
     <l n="407">Ch'altra fosse giammai</l>
     <l n="408">Veduta in selve o per campagne errante</l>
     <l n="409">Mover piè, coglier fiori o premer l'erbe.</l>
     <l n="410">Ella però non ebbe unqua vaghezza</l>
     <l n="411">O d'affrontar con l'asta orsa spumante</l>
     <l n="412">O col fiero molosso aspro cignale;</l>
     <l n="413">Né mai dietro la traccia</l>
     <l n="414">O di volante o di corrente preda</l>
     <l n="415">Lasciò rapace augel, rapido veltro;</l>
     <l n="416">Né con l'altre compagne unqua contese</l>
     <l n="417">Con l'arco al segno o con le piante al corso.</l>
     <l n="418">Le Naiadi sorelle</l>
     <l n="419">Dissero a lei sovente:</l>
     <l n="420">"Segui, o Salmace bella,</l>
     <l n="421">De la bella Diana e l'arti e l'orme;</l>
     <l n="422">Prendi una volta, prendi</l>
     <l n="423">O 'l dardo in mano o la faretra al fianco".</l>
    </lg>
    <lg n="20">
     <l n="424">Ma la ninfa gentile,</l>
     <l n="425">D'altri studi seguace,</l>
     <l n="426">Del bel fiorito loco altera Donna,</l>
     <l n="427">Fuor del romito suo noto confine</l>
     <l n="428">Sdegna con l'orme sue stampar l'arena.</l>
     <l n="429">Quivi a le belle membra</l>
     <l n="430">Porge il lago vicino</l>
     <l n="431">Di tepido licor dolce lavacro,</l>
     <l n="432">Il bel lago vicin, che crebbe ai pianti</l>
     <l n="433">Di ben mille da lei sprezzati amanti.</l>
     <l n="434">Vaga sol di se stessa,</l>
     <l n="435">Or con la man di neve</l>
     <l n="436">Tratta eburneo stromento,</l>
     <l n="437">Quasi di mille denti aratro acuto,</l>
     <l n="438">Con cui, per seminar l'esca d'amore,</l>
     <l n="439">Ara del biondo crine il campo aurato.</l>
     <l n="440">Adornando le chiome,</l>
     <l n="441">Or le distingue in tortuose trecce,</l>
     <l n="442">Or con bel nastro d'or l'aggira e strigne:</l>
     <l n="443">E sempre, o strette o sciolte,</l>
     <l n="444">Han pur mill'alme in mille lacci involte.</l>
     <l n="445">Or com'adorni il seno, infiori il crine,</l>
     <l n="446">Al fonte lusinghier chiede consiglio,</l>
     <l n="447">Or corcandosi in grembo al verde suolo</l>
     <l n="448">Si fa d'erbe e di fior morbido letto.</l>
     <l n="449">Or va succinta in bianca veste e pura,</l>
     <l n="450">Or agli omeri adatta</l>
     <l n="451">Di celeste color serica gonna,</l>
     <l n="452">Ch'è ricamata a stelle e d'or trappunta.</l>
     <l n="453">Or copre il piè leggiadro</l>
     <l n="454">D'argentato coturno, </l>
     <l n="455">Cui fan ricco le gemme e l'oro e l'opra;</l>
     <l n="456">Or per la bella piaggia</l>
     <l n="457">Sen va, disciolta il crin, nuda le piante;</l>
     <l n="458">E raccogliendo i fiori,</l>
     <l n="459">Non di tutti egualmente il grembo colma,</l>
     <l n="460">Ma sol di quei fa scelta,</l>
     <l n="461">Che di candido latte </l>
     <l n="462">Han dipinte le foglie, o di cinabro,</l>
     <l n="463">Per farne un paragone al seno, al labro.</l>
     <l n="464">E se raccoglie un fiore,</l>
     <l n="465">Per baciarle il bel piede un altro spunta,</l>
     <l n="466">E veder non si può quai sien maggiori,</l>
     <l n="467">I doni o pur le prede,</l>
     <l n="468">Mentre fura la mano, e dona il piede.</l>
    </lg>
    <lg n="21">
     <l n="469">Allor fiori cogliea, quand'ecco apparve</l>
     <l n="470">Il figlio di Cillenio e di Ciprigna.</l>
     <l n="471">Vibra la ninfa in lui cupido il guardo,</l>
     <l n="472">E del guardo il pensier segue la traccia;</l>
     <l n="473">E l'uno e l'altro in quel celeste oggetto,</l>
     <l n="474">Di beltà, di piacer si nutre e pasce,</l>
     <l n="475">Ma d'amor, di desio sugge veleno.</l>
     <l n="476">Indi il guardo e 'l pensier, quasi canale</l>
     <l n="477">D'un torrente di foco,</l>
     <l n="478">Per la foce degli occhi</l>
     <l n="479">Sgorga sul petto incendioso un fiume,</l>
     <l n="480">E 'n diluvio di fiamme il cor sommerge.</l>
    </lg>
    <lg n="22">
     <l n="481">Muove la ninfa il piede</l>
     <l n="482">Ver l'amate bellezze,</l>
     <l n="483">Per iscoprir la fiamma a chi l'accende,</l>
     <l n="484">Ma in que' begli occhi vede</l>
     <l n="485">Una lascivia onesta,</l>
     <l n="486">Che, se l'alme innamora,</l>
     <l n="487">Le fa timide ancora;</l>
     <l n="488">Onde s'amor la sprona,</l>
     <l n="489">Il timor la raffrena,</l>
     <l n="490">E se 'l core ha veloce, il piede ha lento.</l>
     <l n="491">Pur vede in quel bel volto</l>
     <l n="492">Un non so che di maestà non schifa,</l>
     <l n="493">Che, se l'alme sgomenta, ancor l'affida.</l>
     <l n="494">Onde fra dubbio e speme,</l>
     <l n="495">Timidamente ardita,</l>
     <l n="496">A lui s'appressa, e manda</l>
     <l n="497">Fin dal centro del core</l>
     <l n="498">Un sospiro, un oimè, nunzi d'amore.</l>
    </lg>
    <lg n="23">
     <l n="499">Alfin tanto di spirto</l>
     <l n="500">Dal suo cordoglio impetra,</l>
     <l n="501">Ch'alcune può formar voci, ma tronche,</l>
     <l n="502">E nel suo favellar chiaro risuona</l>
     <l n="503">Un non so che d'affettuoso e mesto,</l>
     <l n="504">Che par che dica ogni sua voce: Io moro.</l>
     <l n="505">"O garzon peregrino,</l>
     <l n="506">Deh, s'hai, com'il sembiante, anima bella,</l>
     <l n="507">Ferma il bel piè tra queste selve, ferma:</l>
     <l n="508">Venner ben talor anco</l>
     <l n="509">Numi del cielo ad abitar le selve.</l>
     <l n="510">Deh posa o su quest'erbe o 'n questo seno</l>
     <l n="511">L'affaticato fianco!</l>
     <l n="512">Qui l'aura è dolce e fresca,</l>
     <l n="513">Fresca, se non l'infiamma</l>
     <l n="514">L'ardor de' miei sospir, de' tuoi begli occhi,</l>
     <l n="515">Di que' begli occhi, ahi lassa,</l>
     <l n="516">Ch'ebber sì pronta a' danni miei l'offesa,</l>
     <l n="517">Ch'io fui da lor, pria che veduta, accesa.</l>
     <l n="518">O mille volte e mille</l>
     <l n="519">Salmace avventurosa,</l>
     <l n="520">Se com'amante, così amata o sposa,</l>
     <l n="521">Te nel suo letto e ne le braccia accoglie!</l>
     <l n="522">Ma s'altra è pur tua sposa,</l>
     <l n="523">Non isdegnar, ti priego,</l>
     <l n="524">Che pochi baci occulti</l>
     <l n="525">Da la tua bocca a la rivale io furi.</l>
     <l n="526">O s'altra ninfa o dea</l>
     <l n="527">Nutre nel tuo bel seno un più bel foco,</l>
     <l n="528">Deh concedi pietoso,</l>
     <l n="529">Concedi a chi si muore</l>
     <l n="530">Baci almen di pietà, se non d'amore.</l>
     <l n="531">E s'ancor la pietade</l>
     <l n="532">Ti par sovverchia al mio languir mercede,</l>
     <l n="533">Non mi negar almeno</l>
     <l n="534">Ch'io prenda, anzi ch'io mora,</l>
     <l n="535">Baci, se non d'amante, almen di suora".</l>
    </lg>
    <lg n="24">
     <l n="536">Qui tace, e già s'accinge</l>
     <l n="537">Ad abbracciarlo, ad unir bocca a bocca.</l>
     <l n="538">Ma niega egli, e s'arretra</l>
     <l n="539">Altero e non curante,</l>
     <l n="540">Come freddo in amor, sordo a l'amante,</l>
     <l n="541">E vergognando tinge</l>
     <l n="542">Di novello rossor l'ostro natio:</l>
     <l n="543">"Che lingua innamorata</l>
     <l n="544">"A chi d'amore è sciolto,</l>
     <l n="545">"Quando il cor non accende, accende il volto.</l>
     <l n="546">Poi schivo ed orgoglioso:</l>
     <l n="547">"O ninfa, egli risponde,</l>
     <l n="548">Se tu non parti, io parto,</l>
     <l n="549">Ché pasce altro pensier la mente mia,</l>
     <l n="550">Che di lascivo ardor, che di follia".</l>
     <l n="551">Ed ella ubidiente</l>
     <l n="552">Non può soffrir che parta</l>
     <l n="553">(Perché non vuol morir) l'anima sua,</l>
     <l n="554">Onde, timida e mesta,</l>
     <l n="555">Ne l'ombrosa selvetta il piè rivolge,</l>
     <l n="556">Per poter vagheggiar non vagheggiata,</l>
     <l n="557">Infra le piante ascosa,</l>
     <l n="558">Del bel garzon vergognosetto il volto.</l>
    </lg>
    <lg n="25">
     <l n="559">Era ne la stagion che 'l gran pianeta</l>
     <l n="560">De la fera nemea preme la terga</l>
     <l n="561">E su l'alto meriggio</l>
     <l n="562">Dal suo bell'arco acceso</l>
     <l n="563">Del più cocente ardor gli strali avventa.</l>
     <l n="564">Stanco, anelante, il peregrin vezzoso</l>
     <l n="565">Quivi frena le piante, e 'n braccio a l'erbe,</l>
     <l n="566">Dove stende un abete opaca ombrella,</l>
     <l n="567">Vago di riposar si corca e giace.</l>
     <l n="568">Fur vedute l'erbette</l>
     <l n="569">Alzarsi a lui d'intorno,</l>
     <l n="570">Per dare a quel bel viso</l>
     <l n="571">Col verde labro avidamente un bacio.</l>
     <l n="572">Il candido ligustro</l>
     <l n="573">E 'l vermiglio amaranto</l>
     <l n="574">Videro in quel sembiante</l>
     <l n="575">E biancheggiar la fronte</l>
     <l n="576">E rosseggiar la guancia</l>
     <l n="577">Di più puro candor, d'ostro più bello.</l>
     <l n="578">L'abete innamorato</l>
     <l n="579">Piegò la fronte ombrosa,</l>
     <l n="580">Stese le verdi sue ramose braccia,</l>
     <l n="581">Per dargli un bacio, un amoroso amplesso.</l>
    </lg>
    <lg n="26">
     <l n="582">Egli intanto piovea</l>
     <l n="583">Da la fronte e dal crine</l>
     <l n="584">Di stillante sudor lucide perle,</l>
     <l n="585">E dagli occhi piovea</l>
     <l n="586">Sovra il cor de la ninfa,</l>
     <l n="587">Che da lungi il vedea, nembi di foco.</l>
     <l n="588">Quindi volge le piante</l>
     <l n="589">Colà dove l'invita</l>
     <l n="590">Dolce il susurro e 'l zampillar de l'onde,</l>
     <l n="591">E per la verde riva,</l>
     <l n="592">Trattosi il bel coturno,</l>
     <l n="593">Se ne va spaziando e bagna il piede.</l>
     <l n="594">Sente destarsi il lago</l>
     <l n="595">Nel suo gelido sen fiamme d'amore;</l>
     <l n="596">Né di baciar contento</l>
     <l n="597">Con le liquide labra il bianco piede,</l>
     <l n="598">Per meglio avvicinarsi</l>
     <l n="599">Brama d'aver, lascivo,</l>
     <l n="600">Maggior copia d'umor, più cupe sponde:</l>
     <l n="601">E ben, quanto può, l'onde alzar rassembra,</l>
     <l n="602">Per bagnar, per baciar tutte le membra.</l>
    </lg>
    <lg n="27">
     <l n="603">Sovra il limpido specchio</l>
     <l n="604">Il leggiadro garzon piega la fronte,</l>
     <l n="605">E nel finto sembiante</l>
     <l n="606">Che tra l'acque vagheggia</l>
     <l n="607">Per immensa beltà se stesso ammira;</l>
     <l n="608">E di se stesso vago</l>
     <l n="609">Arderebbe d'amore,</l>
     <l n="610">Se non che gli sovviene il folle esempio</l>
     <l n="611">Del semplice Narciso,</l>
     <l n="612">Dal fonte acceso e da se stesso ucciso.</l>
     <l n="613">Talor le mani stende,</l>
     <l n="614">E d'ambe insieme unite,</l>
     <l n="615">Incurvando le palme,</l>
     <l n="616">Fa di vivo alabastro angusta coppa;</l>
     <l n="617">Poi la sommerge ed empie</l>
     <l n="618">Di soave licore, indi ne porge</l>
     <l n="619">E bevanda e lavacro al labro, al volto.</l>
    </lg>
    <lg n="28">
     <l n="620">Mira la ninfa intanto</l>
     <l n="621">I begli atti lascivi,</l>
     <l n="622">E mentre egli pur beve, anch'ella beve:</l>
     <l n="623">Beve ella sì, ma in variata foggia,</l>
     <l n="624">Ch'egli beve nel fonte,</l>
     <l n="625">Ed ella in duo begli occhi;</l>
     <l n="626">Egli sugge de l'onde il fresco umore,</l>
     <l n="627">Ella beve da quei foco d'amore.</l>
    </lg>
    <lg n="29">
     <l n="628">Ecco invitato alfine</l>
     <l n="629">Da la cocente arsura,</l>
     <l n="630">Da lo spirar de l'aure,</l>
     <l n="631">Da le tepide linfe,</l>
     <l n="632">Trasse dal bianco sen le spoglie aurate,</l>
     <l n="633">Indi tutte mostrò le membra ignude:</l>
     <l n="634">E qual novello sol, deposto il manto,</l>
     <l n="635">Quasi d'oscure nubi un fosco velo,</l>
     <l n="636">Innamorò di sue bellezze il cielo.</l>
     <l n="637">La bella ninfa allora</l>
     <l n="638">Di stupor e d'amore agghiaccia, avvampa,</l>
     <l n="639">E dice: "Oimè, che veggio?</l>
     <l n="640">Qual deità celeste</l>
     <l n="641">Oggi lasciò per queste piagge il cielo?</l>
     <l n="642">Agli atti, a le sembianze,</l>
     <l n="643">A le piaghe, a le fiamme,</l>
     <l n="644">Onde l'alma traffige e m'arde il core,</l>
     <l n="645">Egli pur sembra Amore;</l>
     <l n="646">E se l'ali non porta,</l>
     <l n="647">L'ha prestate al mio cor, ch'a lui sen vola.</l>
     <l n="648">Ahi bella, ahi dolce vista,</l>
     <l n="649">Mongibello animato,</l>
     <l n="650">Ch'è coperto di neve, e fiamme avventa.</l>
     <l n="651">Ahi feritor crudele,</l>
     <l n="652">Che, per far nel mio core</l>
     <l n="653">I colpi e le ferite</l>
     <l n="654">Più mortali e più crude,</l>
     <l n="655">Tutte de la bellezza ha l'arme ignude".</l>
    </lg>
    <lg n="30">
     <l n="656">Ei da la verde sponda</l>
     <l n="657">Con un salto leggero alfin spiccossi</l>
     <l n="658">E guizzando ne l'onda</l>
     <l n="659">Inargentò di bianca spuma il lago.</l>
     <l n="660">Quivi si pone audacemente a nuoto,</l>
     <l n="661">Le belle braccia inarca,</l>
     <l n="662">E mentre or le ristrigne, or le distende,</l>
     <l n="663">Con quell'arco d'avorio</l>
     <l n="664">De la ninfa, che 'l mira, il cor saetta.</l>
     <l n="665">Disfà poscia quell'arco,</l>
     <l n="666">E cangia forma al nuoto,</l>
     <l n="667">E con uffizio alterno</l>
     <l n="668">Or questa, or quella man l'onda percote.</l>
     <l n="669">Il piè leggiadro ancora</l>
     <l n="670">De la candida man s'accorda al moto,</l>
     <l n="671">Si distende con lei, con lei si stringe:</l>
     <l n="672">Quand'ella fende l'acque, egli le spinge.</l>
     <l n="673">Parean le belle membra</l>
     <l n="674">Fra liquido cristal nevi guizzanti,</l>
     <l n="675">O tra lucido vetro</l>
     <l n="676">Candidissimi avori o gigli ascosi;</l>
     <l n="677">E l'umidetto crine</l>
     <l n="678">Sovra l'acque parea</l>
     <l n="679">Quel vello d'or, cui già portò per l'onde</l>
     <l n="680">Da le rive de' Colchi il legno argivo.</l>
    </lg>
    <lg n="31">
     <l n="681">La ninfa arde e si strugge,</l>
     <l n="682">Stupida il ciglio e palpitante il core,</l>
     <l n="683">E non è la sua vita altro ch'un guardo.</l>
     <l n="684">Scioglie la lingua alfine</l>
     <l n="685">A lamenti interrotti,</l>
     <l n="686">Ch'escono a mille a mille,</l>
     <l n="687">Quasi del chiuso ardor fumi e faville:</l>
     <l n="688">"Deh perché non poss'io,</l>
     <l n="689">Quasi un'altra Aretusa, Aci novello,</l>
     <l n="690">Stillarmi in acqua e liquefarmi in fonte?</l>
     <l n="691">Che così forse, ahi lassa,</l>
     <l n="692">Potrebbe il mio bel sol, l'idolo mio,</l>
     <l n="693">Nel mio grembo guizzar, nuotarmi in seno".</l>
    </lg>
    <lg n="32">
     <l n="694">Volea più dir, ma il traboccante amore</l>
     <l n="695">Chiude il varco a la voce e l'apre al pianto,</l>
     <l n="696">E un intenso dolor tanto l'accora,</l>
     <l n="697">Che diresti, o non vive, o par che mora;</l>
     <l n="698">E non dà segno altrui che viva o spiri,</l>
     <l n="699">Se non col pianto suo, co' suoi sospiri.</l>
     <l n="700">Tace, ma infra se stessa,</l>
     <l n="701">Come prima a le selve, al cor ragiona:</l>
     <l n="702">"Che fai mio cor, che temi?</l>
     <l n="703">Salmace neghittosa,</l>
     <l n="704">Ardisci e spera e tenta,</l>
     <l n="705">E 'l tuo nemico, or ch'egli è nudo, assali.</l>
     <l n="706">Ecco al varco la fera,</l>
     <l n="707">Che crudeltà ti tolse, or t'offre Amore,</l>
     <l n="708">Fatto de' tuoi martir forse pietoso.</l>
     <l n="709">Se vuoi, se tanto ardisci,</l>
     <l n="710">Chi del tuo cor fe' preda, or fia tua preda;</l>
     <l n="711">Tu la incontra e la prendi,</l>
     <l n="712">Ché ben degno il tuo furto è di perdono:</l>
     <l n="713">Facciasi il furto a chi contende il dono".</l>
    </lg>
    <lg n="33">
     <l n="714">Così dicendo infiamma</l>
     <l n="715">D'ardore il volto e d'ardimento il core,</l>
     <l n="716">E si muove e s'avvanza,</l>
     <l n="717">E corre già rapidamente al lago.</l>
     <l n="718">Poi si pente e si ferma,</l>
     <l n="719">E 'l piè sospeso in aria,</l>
     <l n="720">Resta in forse o se vada o pur se torni;</l>
     <l n="721">Or s'arretra, or s'inoltra,</l>
     <l n="722">Or sembra audace, e pur d'osar non osa;</l>
     <l n="723">Or avvampa, or agghiaccia, e in un momento</l>
     <l n="724">Cangia speme, pensier, voglia e spavento.</l>
    </lg>
    <lg n="34">
     <l n="725">Da le furie d'amor sospinta alfine,</l>
     <l n="726">Bella d'amor baccante,</l>
     <l n="727">Squarcia al seno la gonna, al crine il velo,</l>
     <l n="728">E, qual fera selvaggia</l>
     <l n="729">Da la fame agitata,</l>
     <l n="730">Esce fuor de la selva e, giunta al lago,</l>
     <l n="731">Famelica d'amor guizza ne l'onde.</l>
     <l n="732">Quivi al bel nuotator s'avventa e strigne,</l>
     <l n="733">E con tenaci braccia</l>
     <l n="734">Unisce petto a petto e bocca a bocca.</l>
     <l n="735">Egli, ch'amor non sente,</l>
     <l n="736">D'improviso timore agghiaccia e trema;</l>
     <l n="737">Volea gridar, ed ella disse: "Ah taci!"</l>
     <l n="738">E la bocca gentil chiuse co' baci.</l>
     <l n="739">Ma ritrosetto e schivo,</l>
     <l n="740">Pugna, resiste e niega,</l>
     <l n="741">E di fuggir pur tenta</l>
     <l n="742">De la bella nemica i nodi e l'arti.</l>
     <l n="743">Ella viè più tenacemente il cinge,</l>
     <l n="744">E 'l preme e 'l bacia e lo si strigne al seno.</l>
     <l n="745">Ei sembra irata serpe,</l>
     <l n="746">Cui rapisce talor l'augel di Giove,</l>
     <l n="747">Che, quanto più sublime</l>
     <l n="748">Per lo campo de l'aria egli la porta,</l>
     <l n="749">Ella con torti giri</l>
     <l n="750">E con lubrica coda al fiero artiglio</l>
     <l n="751">Tenacissimi ceppi avvolge e strigne,</l>
     <l n="752">E di frenar si sforza</l>
     <l n="753">Del rostro i colpi, e l'agitar de l'ale;</l>
     <l n="754">E giudicar non lice</l>
     <l n="755">Qual sia di lor più strettamente avvinto,</l>
     <l n="756">E sta quasi il pensier dubbio qual creda</l>
     <l n="757">Che sia di loro o predatore o preda.</l>
    </lg>
    <lg n="35">
     <l n="758">Teme, ahi, teme la ninfa</l>
     <l n="759">Non l'involato bene a lei s'involi,</l>
     <l n="760">E mesta e sospirosa</l>
     <l n="761">Volge le luci al cielo, e piagne e prega:</l>
     <l n="762">"Non avrò dunque, ahi lassa,</l>
     <l n="763">Per la vittoria mia dolce trofeo</l>
     <l n="764">Ne la lutta d'amore altro che baci?</l>
     <l n="765">Deh, grande e sommo Giove,</l>
     <l n="766">S'egli è pur ver ch'un tempo</l>
     <l n="767">S'accese nel tuo cor fiamma d'amore,</l>
     <l n="768">E 'n sembianza di tauro</l>
     <l n="769">Da le sidonie sponde</l>
     <l n="770">Traesti già per l'onde</l>
     <l n="771">Di bel furto amoroso onusto il tergo,</l>
     <l n="772">Fa che tra l'onde anch'io</l>
     <l n="773">Vinca il crudele, il non amante amato,</l>
     <l n="774">E 'l mio furto d'amor non mi si tolga.</l>
     <l n="775">Strigni, tu strigni, o Giove,</l>
     <l n="776">Seno a seno, alma ad alma, e core a core</l>
     <l n="777">Con nodi indissolubili e tenaci,</l>
     <l n="778">Sien catene le braccia, e nodi i baci.</l>
     <l n="779">O se vuoi pure (ahi sfortunata amante!)</l>
     <l n="780">Che costui dal mio sen disciolto sia,</l>
     <l n="781">Sciolgasi anco dal cor l'anima mia".</l>
    </lg>
    <lg n="36">
     <l n="782">Sì disse, e Giove udilla:</l>
     <l n="783">Quand'ecco, o meraviglia,</l>
     <l n="784">L'una a l'altro s'unisce,</l>
     <l n="785">L'un ne l'altra si cangia;</l>
     <l n="786">Egli in lei si trasforma, ed essa in lui,</l>
     <l n="787">E un invisibil nodo</l>
     <l n="788">Fa di gemino corpo un corpo solo.</l>
     <l n="789">Entro il femineo corpo</l>
     <l n="790">Maschio vigor si chiude,</l>
     <l n="791">E nel corpo virile</l>
     <l n="792">Si mischia e si confonde il sesso imbelle.</l>
     <l n="793">L'uno e l'altra pur anco</l>
     <l n="794">E spira e parla e sente,</l>
     <l n="795">Vive pur egli ancora, e vive anch'ella,</l>
     <l n="796">Né più dir si potrebbe: è questi, è quella.</l>
    </lg>
    <lg n="37">
     <l n="797">Su la sinistra sponda</l>
     <l n="798">De l'italico Reno,</l>
     <l n="799">A la sua bella Iole</l>
     <l n="800">Così dicea favoleggiando Aminta.</l>
     <l n="801">Indi soggiunse: "O ninfa,</l>
     <l n="802">Tu più bella di lui, di lui più cruda,</l>
     <l n="803">A me, di lei più fieramente acceso,</l>
     <l n="804">T'unirai forse ancora</l>
     <l n="805">Per vendetta del cielo,</l>
     <l n="806">Ch'egli può ben unir col foco il gelo".</l>
    </lg>
    <lg n="38">
     <l n="807">Così detto, il pastore</l>
     <l n="808">Al ragionar con un sospir fe' punto:</l>
     <l n="809">Ella di lui si rise, ed egli pianse.</l>
     <l n="810">Allor l'eterno auriga in occidente</l>
     <l n="811">Sciolse i destrier dal suo bel carro adorno,</l>
     <l n="812">E fine impose al favellare, al giorno.</l>
    </lg>
   </lg>
  </body>
 </text>
</TEI>