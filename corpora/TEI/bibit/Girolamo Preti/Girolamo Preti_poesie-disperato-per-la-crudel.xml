<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie - Disperato per la crudeltà della sua donna si parte dalla città e va alla campagna, dove la disperazione si cangia in isdegno.</title>
    <author>Girolamo Preti</author>
   </titleStmt>
   <extent>
    <measure unit="stanza">23</measure>
    <measure unit="line">184</measure>
   </extent>
   <publicationStmt>
    <publisher>UNED University</publisher>
    <idno>Girolamo Preti_poesie-disperato-per-la-crudel</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie - Disperato per la crudeltà della sua donna si parte dalla città e va alla campagna, dove la disperazione si cangia in isdegno.</title>
     <author>Girolamo Preti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie - Disperato per la crudeltà della sua donna si parte dalla città e va alla campagna, dove la disperazione si cangia in isdegno.</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Lunge dagli occhi omai d'empia omicida,</l>
     <l n="2">Poiché non posso il core, io volgo il piede,</l>
     <l n="3">Perché, s'io vuo' morir pria che m'ancida,</l>
     <l n="4">Lieto morrò, se 'l mio morir non vede.</l>
     <l n="5">Forse là tra le selve anco s'annida</l>
     <l n="6">Fera ch'a lei di ferità non cede:</l>
     <l n="7">Sbranerà queste membra. Ah, pur ch'io pera,</l>
     <l n="8">Morte a morte mi tolga, e fera a fera.</l>
    </lg>
    <lg n="2">
     <l n="9">Cercherò là per monti o per dirupi</l>
     <l n="10">Qualche morte lontana a la presente,</l>
     <l n="11">Troverò là per antri orridi e cupi</l>
     <l n="12">D'una belva crudel pietoso dente.</l>
     <l n="13">Saran d'un guardo imitatori i lupi,</l>
     <l n="14">E m'userà pietà chi non la sente.</l>
     <l n="15">Così, malgrado altrui, verrà ch'apporte</l>
     <l n="16">Pietoso scampo al mio morir la morte.</l>
    </lg>
    <lg n="3">
     <l n="17">Così la bella imago in me scolpita,</l>
     <l n="18">Quella cui l'alma adora e 'l petto asconde,</l>
     <l n="19">L'imago onde 'l mio core ha cibo e vita,</l>
     <l n="20">Sarà cibo crudel di fauci immonde:</l>
     <l n="21">Così, priva di me, fia meco unita</l>
     <l n="22">Fra l'ingorde voragini profonde,</l>
     <l n="23">E meco l'empia, che non vuol ch'io viva,</l>
     <l n="24">Sarà morta e sepolta in tomba viva.</l>
    </lg>
    <lg n="4">
     <l n="25">Dunque poich'altro che 'l mio fin non cura,</l>
     <l n="26">Poich'altro mai che 'l suo voler non volli,</l>
     <l n="27">Da voi fuggo la vita, infauste mura,</l>
     <l n="28">Tra voi seguo la morte, amati colli.</l>
     <l n="29">Sarà col sangue mio spenta l'arsura,</l>
     <l n="30">Voi sarete di sangue aspersi e molli;</l>
     <l n="31">E se colei non piagne al morir mio,</l>
     <l n="32">Darà l'aura sospiri, e pianto il rio.</l>
    </lg>
    <lg n="5">
     <l n="33">Quanto diverso a rivedervi io vegno,</l>
     <l n="34">Solitarie selvette, ombrose piante:</l>
     <l n="35">Già fui d'Amor seguace, ora di Sdegno,</l>
     <l n="36">Tra voi già lieto, or moribondo amante.</l>
     <l n="37">E poiché questa luce abborro e sdegno,</l>
     <l n="38">Sarò tra le vostr'ombre un'ombra errante.</l>
     <l n="39">Sì, sì, rompasi il nodo a questa doglia,</l>
     <l n="40">E se lo strinse Amor, Morte lo scioglia.</l>
    </lg>
    <lg n="6">
     <l n="41">O come a questi poggi, a questa sponda</l>
     <l n="42">Gira benigno il sole, arride il cielo!</l>
     <l n="43">Qui l'aura è più gentil, più fresca è l'onda,</l>
     <l n="44">Men cocente l'ardor, men freddo il gelo.</l>
     <l n="45">Qui la terra di fior misto con fronda</l>
     <l n="46">Contesto ha il manto e ricamato il velo;</l>
     <l n="47">E sembran dirmi: Ah, ti consola e vivi!</l>
     <l n="48">Gli augei cantando, e mormorando i rivi.</l>
    </lg>
    <lg n="7">
     <l n="49">Qui, con fronte di giglio e man di rosa,</l>
     <l n="50">Più ch'altrove ridente esce l'Aurora,</l>
     <l n="51">E mentre spunta, in questa piaggia erbosa</l>
     <l n="52">Altro fior s'inargenta, altro s'indora.</l>
     <l n="53">Qui più lucente ancor la notte ombrosa</l>
     <l n="54">I be' campi del ciel di stelle infiora,</l>
     <l n="55">E qui, spiegando il suo bel velo adorno,</l>
     <l n="56">La notte è bella più ch'altrove il giorno.</l>
    </lg>
    <lg n="8">
     <l n="57">O come, ahi quanto, il mio morir fia duro</l>
     <l n="58">Dove l'aura vital sì dolce spira!</l>
     <l n="59">Quanto, o quanto, è di morte il varco oscuro,</l>
     <l n="60">Dove sì chiaro il cielo intorno gira!</l>
     <l n="61">Ah, che vita non vuo', luce non curo,</l>
     <l n="62">Vivendo a lei, ch'è la mia vita, in ira.</l>
     <l n="63">No, no, non più del viver mio si dolga:</l>
     <l n="64">A chi morte mi dà, morte mi tolga.</l>
    </lg>
    <lg n="9">
     <l n="65">Pur se morendo a la mia morte i' penso,</l>
     <l n="66">O s'io viva o s'io mora, incerto i' pendo:</l>
     <l n="67">Quinci ragion combatte, e quindi il senso,</l>
     <l n="68">E fra sdegno e dolor, gelo e m'accendo.</l>
     <l n="69">Poi s'a me stesso e s'a colei ripenso,</l>
     <l n="70">Di me stesso ho pietate, e lei riprendo.</l>
     <l n="71">Ah, suo trionfo il mio morir non sia:</l>
     <l n="72">Mora colei, che 'l mio morir desia.</l>
    </lg>
    <lg n="10">
     <l n="73">Mora la serpe, che la fama e 'l core</l>
     <l n="74">Velenosa mi punse, empia mi morse;</l>
     <l n="75">Mora la tigre, onde mi tenne Amore</l>
     <l n="76">Certo del duolo, e de la vita in forse.</l>
     <l n="77">Pera l'aspe, ch'al duol d'alma che muore</l>
     <l n="78">Orecchio mai, non che pietà, non porse;</l>
     <l n="79">Pera quel mostro, che con varie forme,</l>
     <l n="80">Quanto vago è di fuori, entro è difforme.</l>
    </lg>
    <lg n="11">
     <l n="81">Vivrò, malgrado di colei, del mostro</l>
     <l n="82">Che 'l mio sangue bramò, non solo il pianto;</l>
     <l n="83">Vivrà fors'anco lo mio sparso inchiostro:</l>
     <l n="84">Scritto indarno i' non ho, se indarno ho pianto.</l>
     <l n="85">Vedrà il secol futuro, e forse il nostro,</l>
     <l n="86">Morta la sua beltà, vivo il mio canto;</l>
     <l n="87">Ma vuo' quel nome, ch'onorai con l'arte,</l>
     <l n="88">Cancellar pria dal cor, poi da le carte.</l>
    </lg>
    <lg n="12">
     <l n="89">Trarrò dal cor l'imaginata idea,</l>
     <l n="90">Ch'adombrò la ragion, mosse il desio;</l>
     <l n="91">Struggerò quell'ardor che mi struggea:</l>
     <l n="92">Quel che non può ragion, faccia l'oblio.</l>
     <l n="93">Scaccerà quella morte in ch'io vivea</l>
     <l n="94">Lo sdegno e la ragione, il tempo e Dio:</l>
     <l n="95">Che s'ella prende la mia fiamma in gioco,</l>
     <l n="96">Allor, quando è maggior, men dura il foco.</l>
    </lg>
    <lg n="13">
     <l n="97">Daran forse quest'aure e l'onde e i fiori</l>
     <l n="98">Ristoro al foco e refrigerio al male;</l>
     <l n="99">E fra quest'ombre io fuggirò gli ardori</l>
     <l n="100">E del sole e d'Amor quando m'assale.</l>
     <l n="101">L'armi e 'l foco d'Amor fuggano i cori,</l>
     <l n="102">Ch'agli assalti d'Amor schermo non vale.</l>
     <l n="103">Chi pugna incontro a lui perde e si strugge:</l>
     <l n="104">Ne le guerre d'amor vince chi fugge.</l>
    </lg>
    <lg n="14">
     <l n="105">Fuggirò lui, me stesso, andrò ramingo</l>
     <l n="106">Or per bosco, or per valle, ora per monte;</l>
     <l n="107">Andrò cercando in loco ermo e solingo</l>
     <l n="108">Or la vista d'un antro, ora d'un fonte.</l>
     <l n="109">Così quel bel ch'a me medesmo io fingo</l>
     <l n="110">Parrà men bel, d'altre bellezze a fronte,</l>
     <l n="111">Ché un bel monte talor senz'arte incolto</l>
     <l n="112">Vince l'oro d'un crin, l'arte d'un volto.</l>
    </lg>
    <lg n="15">
     <l n="113">Che se d'oro una chioma il cor mi lega</l>
     <l n="114">Piegata in crespe inannellate e bionde,</l>
     <l n="115">Pianta m'alletta ancor, ch'al vento spiega</l>
     <l n="116">Di smeraldo il suo crin, tremula fronde.</l>
     <l n="117">Se un duro core il sospirar non piega,</l>
     <l n="118">Se i lamenti non ode, o non risponde,</l>
     <l n="119">Al sospirar d'un vento, a un parlar tronco</l>
     <l n="120">Qui rispond'Eco, e qui si piega un tronco.</l>
    </lg>
    <lg n="16">
     <l n="121">Là, se in bocca ridente, in guancia bella</l>
     <l n="122">Rosa sembra fiorir, giglio par vivo,</l>
     <l n="123">Qui fior veraci ha la stagion novella,</l>
     <l n="124">E finto è quel color, questo è nativo.</l>
     <l n="125">Se là mi lusingò dolce favella,</l>
     <l n="126">Qui mi lusinga il mormorar d'un rivo,</l>
     <l n="127">Che, querule spargendo acque e parole,</l>
     <l n="128">Piagne al mio pianto, al mio dolor si duole.</l>
    </lg>
    <lg n="17">
     <l n="129">Se sirena ascoltai, che dolce canta,</l>
     <l n="130">Qui dolce ascolto un usignuol selvaggio,</l>
     <l n="131">Ch'allettando mi va di pianta in pianta</l>
     <l n="132">Con innocente e musico linguaggio,</l>
     <l n="133">E forse meco in sua ragion si vanta</l>
     <l n="134">Che tanto avrò piacer quant'ebbi oltraggio,</l>
     <l n="135">Né fa come colei, se 'l canto scioglie,</l>
     <l n="136">Che dà brieve piacer, l'anima toglie.</l>
    </lg>
    <lg n="18">
     <l n="137">Poscia, per obliar cura che sface,</l>
     <l n="138">Altra voglio cercar cura che giova,</l>
     <l n="139">Che se qui neghittosa alma non giace,</l>
     <l n="140">Fra le perdite sue pace ritrova.</l>
     <l n="141">E se già seguitai fera fugace,</l>
     <l n="142">Seguirò fera fuggitiva e nova;</l>
     <l n="143">Ma se fera cercando il cor perdei,</l>
     <l n="144">Or mia preda sarà, non io di lei.</l>
    </lg>
    <lg n="19">
     <l n="145">Come s'inganni augel, fera si prenda</l>
     <l n="146">Da l'insidie d'Amor l'anima apprese;</l>
     <l n="147">Come laccio si fa, rete si tenda</l>
     <l n="148">Un bel crin m'insegnò quando mi prese.</l>
     <l n="149">Come di cavo ferro il foco offenda</l>
     <l n="150">Da un bel guardo imparai quando m'accese:</l>
     <l n="151">Che di quel foco onde tant'anni avvampo,</l>
     <l n="152">La ferita mirai prima che 'l lampo.</l>
    </lg>
    <lg n="20">
     <l n="153">Così fera per me farà che cada</l>
     <l n="154">Tonante il ferro e fulminante il piombo,</l>
     <l n="155">Che per aria a l'augel tronca la strada,</l>
     <l n="156">Pria che veggia il baleno, oda il rimbombo.</l>
     <l n="157">Fugga pur più di lei, rapido vada</l>
     <l n="158">O cauta volpe o semplice colombo,</l>
     <l n="159">Che le veloci ancor palle mortali</l>
     <l n="160">Più di lei, più di lor, volan senz'ali.</l>
    </lg>
    <lg n="21">
     <l n="161">Se trattai vaneggiando inchiostri e penne</l>
     <l n="162">Per durezza piegar d'anima alpestra,</l>
     <l n="163">Or farò, col trattar falce o bipenne,</l>
     <l n="164">Spesso a terra piegar quercia silvestra;</l>
     <l n="165">E se plettro canoro indarno tenne,</l>
     <l n="166">Rastri e vomeri omai tratti la destra.</l>
     <l n="167">Formerò, di scrittor fatto bifolco,</l>
     <l n="168">Come già il verso in carte, in terra il solco.</l>
    </lg>
    <lg n="22">
     <l n="169">E se, sciolto d'Amore, amar pur voglio,</l>
     <l n="170">Amerò ninfa semplicetta e scalza,</l>
     <l n="171">Che non cede in beltà, cede in orgoglio</l>
     <l n="172">A lei, ch'altrui s'inchina, a me s'inalza.</l>
     <l n="173">Questa, s'ode il mio canto o 'l mio cordoglio,</l>
     <l n="174">Fida mi seguirà di balza in balza:</l>
     <l n="175">La fede, che vuol pari al cor le fronti,</l>
     <l n="176">Morta ne le città, vive tra' monti.</l>
    </lg>
    <lg n="23">
     <l n="177">Così stringendo Amor nodo secondo,</l>
     <l n="178">Nodo che prima ordì, rompe o dissolve;</l>
     <l n="179">E quella rota che m'opprime al fondo</l>
     <l n="180">Alto mi porterà mentre si volve.</l>
     <l n="181">Cangerà il tempo, che pur cangia il mondo,</l>
     <l n="182">La guerra in pace e la mia fiamma in polve.</l>
     <l n="183">Penserò di me stesso e non d'altrui,</l>
     <l n="184">E in me solo vivrò, s'io vissi in dui.</l>
    </lg>
   </lg>
  </body>
 </text>
</TEI>