<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - I CANTI DI SELMA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">3</measure>
    <measure unit="line">51</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-i-canti-di-se</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - I CANTI DI SELMA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - I CANTI DI SELMA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Stella maggior della cadente notte,</l>
     <l n="2">Deh come bella in occidente splendi!</l>
     <l n="3">E come bella la chiomata fronte</l>
     <l n="4">Mostri fuor delle nubi, e maestosa</l>
     <l n="5">Poggi sopra il tuo colle! E che mai guati</l>
     <l n="6">Nella pianura? i tempestosi venti</l>
     <l n="7">Di già son cheti, e 'l rapido torrente</l>
     <l n="8">S'ode soltanto strepitar da lungi,</l>
     <l n="9">Che con l'onde sonanti ascende e copre</l>
     <l n="10">Lontane rupi: già i notturni insetti</l>
     <l n="11">Sospesi stanno in su le debili ale,</l>
     <l n="12">E di grato susurro empiono i campi.</l>
     <l n="13">E che mai guati, o graziosa stella?</l>
     <l n="14">Ma tu parti e sorridi; ad incontrarti</l>
     <l n="15">Corron l'onde festose, e bagnan liete</l>
     <l n="16">La tua chioma lucente. Addio, soave</l>
     <l n="17">Tacito raggio: ah disfavilli omai</l>
     <l n="18">Nell'alma d'Ossian la serena luce.</l>
    </lg>
    <lg n="2">
     <l n="19">Ecco già sorge, ecco s'avviva; io veggo</l>
     <l n="20">Gli amici estinti. Il lor congresso è in Lora,</l>
     <l n="21">Come un tempo già fu: Fingal sen viene</l>
     <l n="22">Ad acquosa colonna somigliante</l>
     <l n="23">Di densa nebbia che sul lago avanza.</l>
     <l n="24">Gli fan cerchio gli eroi: vedi con esso</l>
     <l n="25">I gran figli del canto: Ullin canuto,</l>
     <l n="26">E Rino il maestoso, e 'l dolce Alpino</l>
     <l n="27">Dall'armonica voce, e di Minona</l>
     <l n="28">Il soave lamento. Oh quanto, amici,</l>
     <l n="29">Cangiati siete dal buon tempo antico</l>
     <l n="30">Del convito di Selma, allor che insieme</l>
     <l n="31">Faceam col canto graziose gare!</l>
     <l n="32">Siccome i venticelli a primavera,</l>
     <l n="33">Che volando sul colle alternamente</l>
     <l n="34">Piegan l'erbetta dal dolce susurro.</l>
    </lg>
    <lg n="3">
     <l n="35">Suonami ancor nella memoria il canto,</l>
     <l n="36">Ricordanza soave. Uscì Minona,</l>
     <l n="37">Minona adorna di tutta beltade,</l>
     <l n="38">Ma il guardo ha basso, e lagrimoso il ciglio,</l>
     <l n="39">E lento lento le volava il crine</l>
     <l n="40">Sopra l'auretta, che buffando a scosse</l>
     <l n="41">Uscia del colle. Degli eroi nell'alma</l>
     <l n="42">Scese grave tristezza, allor che sciolse</l>
     <l n="43">La cara voce: che di Salgar vista</l>
     <l n="44">Spesso aveano la tomba, e 'l tenebroso</l>
     <l n="45">Letto di Colma dal candido seno.</l>
     <l n="46">Colma sola sedea su la collina</l>
     <l n="47">Con la musica voce: a lei venirne</l>
     <l n="48">Salgar promise; ella attendealo, e intanto</l>
     <l n="49">Giù dai monti cadea la notte bruna.</l>
     <l n="50">Già Minona incomincia: udite Colma,</l>
     <l n="51">Quando sola sedea su la collina.</l>
    </lg>
   </lg>
  </body>
 </text>
</TEI>