<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - CANTO VI</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">19</measure>
    <measure unit="line">443</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-canto-vi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - CANTO VI</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - CANTO VI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">S'alza Catmor? che fia? l'acciar di Luno</l>
     <l n="2">Fingallo impugnerà? ma che fia poscia</l>
     <l n="3">Di tua fama crescente, altero germe</l>
     <l n="4">Della candida Clato? Ah! dal mio volto</l>
     <l n="5">Non torcer no l'annuvolato sguardo,</l>
     <l n="6">O figlia d'Inistor: non fia ch'io copra</l>
     <l n="7">Col mio chiaror quel giovinetto raggio:</l>
     <l n="8">Ei mi brilla sull'alma. Oh colle falde</l>
     <l n="9">Degli aerei tuoi boschi alzati, o Mora,</l>
     <l n="10">Fra la battaglia e me: perché degg'io</l>
     <l n="11">Starmi la pugna a risguardar, per tema</l>
     <l n="12">Che cader debba anzi il suo tempo spento</l>
     <l n="13">Il mio guerriero dalla bruna chioma?</l>
     <l n="14">Lungi il tristo pensier: confuso suono</l>
     <l n="15">Chiuda al fragor della battaglia il varco.</l>
     <l n="16">Carilo, della leve arpa tremante</l>
     <l n="17">Sgorga fra' canti il suon: qui delle balze</l>
     <l n="18">Son pur le voci, e delle onde cadenti</l>
     <l n="19">Il grato sussurrar. Padre d'Oscarre,</l>
     <l n="20">Tu solleva la lancia, al giovinetto</l>
     <l n="21">Porgi soccorso; ma i tuoi passi ascondi</l>
     <l n="22">Agli occhi di Fillano: ah non conosca</l>
     <l n="23">Il pro' garzon ch'io del suo acciar diffidi.</l>
     <l n="24">No, figliuol mio, non sarà mai che sorga</l>
     <l n="25">Sulla tua luminosa alma di foco</l>
     <l n="26">Nube per me, che la raggeli o abbui.</l>
    </lg>
    <lg n="2">
     <l n="27">Dietro il suo poggio ei si ritrasse al suono</l>
     <l n="28">Della voce di Carilo: io gonfiarsi</l>
     <l n="29">Sentiimi l'alma; e palpitante presi</l>
     <l n="30">La lancia di Temora. Errar io scorsi</l>
     <l n="31">Lungo Moilena l'orrida rovina</l>
     <l n="32">Della zuffa di morte, armati ed arme</l>
     <l n="33">Ravviluppati, scompigliate schiere,</l>
     <l n="34">Qual ferir, qual fuggir. Fillan trascorre</l>
     <l n="35">Per l'oste, e ne fa scempio, e d'ala in ala</l>
     <l n="36">Foco devastator desola e passa.</l>
     <l n="37">Tutti dinanzi a lui stempransi i solchi</l>
     <l n="38">Della battaglia, e van qual fumo al vento.</l>
    </lg>
    <lg n="3">
     <l n="39">Ma in suo regale bellicoso arnese</l>
     <l n="40">Scende Catmor: dell'aquila temuta</l>
     <l n="41">Oscure roteavano le penne</l>
     <l n="42">Sull'elmetto di foco: ei move al campo</l>
     <l n="43">Spregiantemente in suo valor securo,</l>
     <l n="44">Come se d'Ata lo chiamasse ai boschi</l>
     <l n="45">Festosa caccia: sollevò più volte</l>
     <l n="46">La terribil sua voce. Udillo Erina,</l>
     <l n="47">E si raccolse; l'anime de' suoi</l>
     <l n="48">Che svanian per timor, corsero addietro</l>
     <l n="49">Quasi torrenti, e meraviglia ed onta</l>
     <l n="50">Ebber di lor temenza: in cotal guisa,</l>
     <l n="51">Quando il mattino le pendici indora,</l>
     <l n="52">Lo sbigottito peregrin si volge</l>
     <l n="53">Con protesi occhi a risguardar la piaggia,</l>
     <l n="54">Orrido campo di notturni spettri;</l>
     <l n="55">E in quel vivo chiaror prende conforto.</l>
    </lg>
    <lg n="4">
     <l n="56">Fuor della rupe di Moilena, scossa</l>
     <l n="57">D'improvviso tremore, uscì Sulmalla</l>
     <l n="58">Incespicante, vacillante; un ramo</l>
     <l n="59">D'ispida quercia attraversossi; e l'asta</l>
     <l n="60">Di man le trasse; ella nol sente; intesa</l>
     <l n="61">Pendea col guardo sopra il duce. O bella,</l>
     <l n="62">Non è dinanzi a te piacevol tresca,</l>
     <l n="63">Né scherzosa tenzon d'archi e di strali,</l>
     <l n="64">Siccome allor che di Gomor agli occhi</l>
     <l n="65">Fè di sé mostra il giovine di Cluba.</l>
    </lg>
    <lg n="5">
     <l n="66">Qual la rupe di Runo, allor che afferra</l>
     <l n="67">Le scorrevoli nuvole pei lembi</l>
     <l n="68">Della lurida veste e le si addossa,</l>
     <l n="69">Sembra ingrandir sopra la piaggia ondosa</l>
     <l n="70">In sua raccolta oscuritade; il duce</l>
     <l n="71">D'Ata così farsi maggior parea,</l>
     <l n="72">Mentre a lui folta raccoglieasi intorno</l>
     <l n="73">L'armata Erina. Come vari nembi</l>
     <l n="74">Volan sul mare e ciascun d'essi innanzi</l>
     <l n="75">La sua fosco-cerulea onda sospinge;</l>
     <l n="76">Tal d'ogni lato di Catmor le voci</l>
     <l n="77">Sospingean grossa onda d'armati. E muto</l>
     <l n="78">Non è Fillan sotto il suo poggio; ei mesce</l>
     <l n="79">L'alta sua voce all'echeggiante scudo:</l>
     <l n="80">Aquila ei par che le sonanti penne</l>
     <l n="81">Batte con forza, e a secondarne il corso</l>
     <l n="82">Chiama i rapidi venti allor che scorge</l>
     <l n="83">Lungo la valle del giuncoso Luta</l>
     <l n="84">Errar in frotta cavrioli e damme.</l>
    </lg>
    <lg n="6">
     <l n="85">Si curvano, s'azzuffano: le cento</l>
     <l n="86">Voci di morte odi suonar; l'aspetto</l>
     <l n="87">De' due gran Duci, dei guerrier gli spirti</l>
     <l n="88">Incendea di magnanime faville.</l>
     <l n="89">Io corsi a slanci; ma massi, ma tronchi</l>
     <l n="90">Dirupati, ammontati inciampo al piede</l>
     <l n="91">Feano e ritardo: udii d'acciaro intorno</l>
     <l n="92">Un forte strepitar; m'accosto alfine.</l>
     <l n="93">Erto sul poggio rimirai dell'una</l>
     <l n="94">Oste e dell'altra i minacciosi passi</l>
     <l n="95">Lentamente aggirantisi, e le luci</l>
     <l n="96">Torvo-guardanti: tenebrosi e grandi</l>
     <l n="97">Per le scintille del lucente acciaro</l>
     <l n="98">Gli eroi scorgeansi passeggiar spiranti</l>
     <l n="99">Fero riposo: i due campioni alteri</l>
     <l n="100">S'eran già scontri in sanguinosa zuffa.</l>
     <l n="101">Precipitai, che per Fillan m'assalse</l>
     <l n="102">Subita tema e mi distrinse il core.</l>
     <l n="103">Giunsi; Catmor mi vide, e non pertanto</l>
     <l n="104">Non s'avanzò, non s'arretrò; di fianco</l>
     <l n="105">Sol seguiami col guardo; alta di ghiaccio</l>
     <l n="106">Massa ei parea: ratto all'acciar mi corse</l>
     <l n="107">La destra e l'alma. In sull'opposto margo</l>
     <l n="108">Del rio corrente a passeggiar ci stemmo</l>
     <l n="109">Un cotal poco, indi rivolti a un tratto</l>
     <l n="110">Sollevammo le lance; a separarci</l>
     <l n="111">Scese la notte; è tutto buio intorno,</l>
     <l n="112">Tutto silenzio, se non quanto ascolti</l>
     <l n="113">Lo scalpitar delle disperse schiere.</l>
    </lg>
    <lg n="7">
     <l n="114">Io venni al luogo ove Fillan pocanzi</l>
     <l n="115">Pugnato avea: che fia? voci non sento,</l>
     <l n="116">Suono non odo: uno spezzato elmetto</l>
     <l n="117">Giacea sul suolo, e in due fesso uno scudo.</l>
     <l n="118">Fillano ove se' tu? parla, gridai,</l>
     <l n="119">Figlio di Clato. Egli m'udì, le stanche</l>
     <l n="120">Membra appoggiato ad un alpestre masso,</l>
     <l n="121">Che sul rivo sporgea la grigia fronte:</l>
     <l n="122">M'udì, ma torvo lì si tenne, e fosco.</l>
     <l n="123">Alfin vidi l'eroe; perché vestito</l>
     <l n="124">Ti stai d'oscurità, gli dissi, o luce</l>
     <l n="125">Della schiatta di Selma? il tuo sentiero</l>
     <l n="126">Isfavillò nel tenebroso campo:</l>
     <l n="127">Lunga finora e perigliosa, o prode,</l>
     <l n="128">Pugna pugnasti, or di Fingallo il corno</l>
     <l n="129">S'ode squillar; la nubilosa vetta</l>
     <l n="130">Ascendi, ov'egli tra la nebbia assiso</l>
     <l n="131">Porge all'arpa di Carilo l'orecchio;</l>
     <l n="132">Reca gioia all'antico, o giovinetto</l>
     <l n="133">Di scudi infrangitore. - Arrecar gioia</l>
     <l n="134">Può forse il vinto? io frangitor di scudi?</l>
     <l n="135">Più scudo, Ossian, non ho; spezzato ei giace</l>
     <l n="136">Là sulla piaggia, volano dell'elmo</l>
     <l n="137">Stracciate e sparse l'aquiline penne:</l>
     <l n="138">Non s'allegra su i figli occhio di padre,</l>
     <l n="139">Fuorché quando il nemico in fuga è volto</l>
     <l n="140">Dai loro brandi; ma qualor son vinti</l>
     <l n="141">Mal celati ne scoppiano i sospiri.</l>
     <l n="142">No, no, Fillan del genitore al guardo</l>
     <l n="143">Non s'offrirà più mai: perché degg'io</l>
     <l n="144">Recar onta all'eroe? - Fratello amato,</l>
     <l n="145">A che sì fosco l'anima m'attristi?</l>
     <l n="146">Foco ardente tu fosti: ed allegrarsi</l>
     <l n="147">Non dovrassene il padre? Ossian non ebbe</l>
     <l n="148">La gloria tua; pur meco il Re fu sempre</l>
     <l n="149">Placido Sole; ei risguardò con gioia</l>
     <l n="150">Sopra i miei passi, e sul sereno volto</l>
     <l n="151">Mai non sorse per me nube di sdegno.</l>
     <l n="152">Poggia, o Fillan, sul Mora: il suo convito</l>
     <l n="153">Colà t'attende. - Ossian, lo scudo infranto,</l>
     <l n="154">Arrecami, raccoglimi le penne</l>
     <l n="155">Ch'errano al vento, perché men si perda</l>
     <l n="156">Della mia fama, le mi poni accanto.</l>
     <l n="157">Ossian, io manco: in quel concavo sasso</l>
     <l n="158">Ripommi; ma non s'alzi alcuna pietra</l>
     <l n="159">Sulla mia tomba, onde talun non chiegga</l>
     <l n="160">Delle mie gesta: il primo de' miei campi</l>
     <l n="161">Fu pur l'estremo; anzi il mio tempo io caddi,</l>
     <l n="162">E caddi senza onor: sol la tua voce</l>
     <l n="163">L'anima fuggitiva riconforti.</l>
     <l n="164">Ah non sappia il cantor qual sia la stanza</l>
     <l n="165">Ove soggiorni d'immatura morte</l>
     <l n="166">Spento Fillan: svenne in ciò dir. - Fratello,</l>
     <l n="167">Errando or va su i vorticosi venti</l>
     <l n="168">Lo spirto tuo? gioia t'inondi e segua</l>
     <l n="169">Sulle tue nubi: già l'eccelse forme</l>
     <l n="170">De' tuoi padri, o Fillan, stendon le braccia</l>
     <l n="171">Per accogliere il figlio: alto sul Mora</l>
     <l n="172">Sparse vegg'io le lor fiammelle, io veggo</l>
     <l n="173">Le lor vesti ondeggiar: fratel mio dolce,</l>
     <l n="174">Gioia ti scontri; ella è per noi già spenta,</l>
     <l n="175">Siam foschi e mesti: ah che 'l nemico accerchia</l>
     <l n="176">L'eroe canuto, e già vacilla e langue</l>
     <l n="177">L'alta sua fama: o regnator di Selma,</l>
     <l n="178">Tu sei solo nel campo, ohimè, sei solo.</l>
    </lg>
    <lg n="8">
     <l n="179">Nello speco il riposi appresso il rugghio</l>
     <l n="180">Del notturno torrente; in sul guerriero</l>
     <l n="181">Guardava d'alto una rossiccia stella,</l>
     <l n="182">E i venti sollevavano buffando</l>
     <l n="183">Il nero crin: stetti in orecchi a corne</l>
     <l n="184">Alcun soffio vital; soffio non spira,</l>
     <l n="185">Che dormiva l'eroe sonno di morte.</l>
     <l n="186">Come balen sopra una nube striscia,</l>
     <l n="187">Rapido sopra l'anima mi corse</l>
     <l n="188">Improvviso pensier: rizzomi, in foco</l>
     <l n="189">Rotan le luci mie, movo squassando</l>
     <l n="190">L'arme sonanti: o duce d'Ata, attendi,</l>
     <l n="191">M'attendi, io vengo a te, voglio scontrarti</l>
     <l n="192">Là fra' tuoi mille: e soffrirò che sfugga</l>
     <l n="193">Quella nube feral, che acerbamente</l>
     <l n="194">Spense quell'astro giovanile? O ombre</l>
     <l n="195">De' padri miei, sui vostri poggi adesso</l>
     <l n="196">Tutte accendete le meteore vostre,</l>
     <l n="197">E all'audace mio piè fatevi scorte.</l>
     <l n="198">Struggerò, sperderò... ma s'io non torno?</l>
     <l n="199">Il Re non ha più figli; egli è canuto</l>
     <l n="200">Fra' suoi nemici; al braccio suo già manca</l>
     <l n="201">L'antica possa; oscurità minaccia</l>
     <l n="202">La sua vecchiezza: ah non sia mai ch'io 'l vegga</l>
     <l n="203">D'alto giacer sul sanguinoso campo.</l>
     <l n="204">Tornisi a lui: come tornar? che dirgli?</l>
     <l n="205">Non chiederà del figlio suo novella?</l>
     <l n="206">Fillan fu a te commesso; ov'è? mel serbi,</l>
     <l n="207">Mel difendi così? rampogna atroce!</l>
     <l n="208">Su s'affronti il nemico: Erina, Erina,</l>
     <l n="209">Mi scaglio sopra te; godo al rimbombo</l>
     <l n="210">Dell'oste armata; nel tuo sen la tomba</l>
     <l n="211">Grata mi fia; l'inferocito sguardo</l>
     <l n="212">Sol si sfugga del padre. Oh, là dal Mora</l>
     <l n="213">Non ascolto una voce? egli è Fingallo,</l>
     <l n="214">Che chiama ambi i suoi figli: io vegno o padre,</l>
     <l n="215">Io vegno a te nel mio cordoglio amaro.</l>
     <l n="216">Aquila sembro, cui notturna fiamma</l>
     <l n="217">Scontrò là nel deserto, e lasciò spoglia</l>
     <l n="218">Della metà di sue robuste penne.</l>
    </lg>
    <lg n="9">
     <l n="219">Già Morven scompigliata in rotte bande</l>
     <l n="220">Vien respinta sul Mora: ognun confuso,</l>
     <l n="221">Dagli altri, e più dal Re stassi in disparte;</l>
     <l n="222">Ognun torbido e tacito si curva</l>
     <l n="223">Sulla lancia di frassino: sta muto</l>
     <l n="224">Fingallo in mezzo a' suoi: dentro il suo spirto</l>
     <l n="225">Pensier sopra pensier volvesi, come</l>
     <l n="226">Onda sopr'onda in su romito lago</l>
     <l n="227">Col suo dorso di spuma, ei guarda intorno,</l>
     <l n="228">Né scorge il figlio sollevar la lancia</l>
     <l n="229">Lungo-raggiante: alto dal petto e grave</l>
     <l n="230">Gli esce un sospir, ma lo reprime: io venni,</l>
     <l n="231">Sotto una quercia mi gettai, né udissi</l>
     <l n="232">La voce mia: che dir poteva al padre,</l>
     <l n="233">In quel punto d'affanno? Ei parla alfine,</l>
     <l n="234">E il popolo protendesi ad udirlo,</l>
     <l n="235">Lento, aggrottato, tra vergogna e doglia.</l>
     <l n="236">Ov'è il figlio di Selma, il garzon prode</l>
     <l n="237">Condottier di battaglia? io nol riveggo</l>
     <l n="238">Tornar a me fra le festose grida</l>
     <l n="239">Del popol mio: dunque cadeo trafitto</l>
     <l n="240">Il maestoso cavriol leggiadro</l>
     <l n="241">Onor de' nostri poggi! ei cadde al certo,</l>
     <l n="242">Poiché siete sì muti: infranto giace</l>
     <l n="243">Lo scudo di mie guerre. Orsù dappresso</l>
     <l n="244">Stiasi a Fingallo il suo guerriero arnese,</l>
     <l n="245">E la spada di Luno; acerbo colpo</l>
     <l n="246">Mi risveglia e mi scuote: io col mattino</l>
     <l n="247">Scendo a pugnar; voi m'intendete, io scendo.</l>
    </lg>
    <lg n="10">
     <l n="248">Alto di Cormo in su l'alpestre vetta</l>
     <l n="249">Arde al vento una quercia; erra d'intorno</l>
     <l n="250">La grigia nebbia in sinuose falde.</l>
     <l n="251">Il Re tre volte passeggiò spirante</l>
     <l n="252">Bellicoso furor: sempre dall'oste</l>
     <l n="253">Ritrarsi egli solea, qualor nell'alma</l>
     <l n="254">Gli ardea battaglia; a due grand'aste infitto</l>
     <l n="255">Pendea d'alto il suo scudo, il scintillante</l>
     <l n="256">Segno di morte, il paventato scudo,</l>
     <l n="257">Ch'ei percoteva infra gli orror notturni,</l>
     <l n="258">Pria che movesse a battagliar: le schiere</l>
     <l n="259">Conoscevano allor, che il Re la pugna</l>
     <l n="260">Guidar dovea; che quel fragor soltanto</l>
     <l n="261">Del furor di Fingallo era foriero.</l>
     <l n="262">Scomposto passo e disugual, focoso</l>
     <l n="263">Sguardo, torbida fronte in lui si scorge,</l>
     <l n="264">Mentr'ei sfavilla della quercia al lume,</l>
     <l n="265">Terribile a mirarsi a par del tetro</l>
     <l n="266">Spirito della notte, allor ch'ei veste</l>
     <l n="267">Di densa nebbia il suo feroce aspetto,</l>
     <l n="268">E di tempeste spargitor sul dorso</l>
     <l n="269">Del turbato ocean carreggia i venti.</l>
    </lg>
    <lg n="11">
     <l n="270">Né già dalla passata aspra tempesta</l>
     <l n="271">Era del tutto abbonacciato il mare</l>
     <l n="272">Della guerra d'Erina: odi sul campo</l>
     <l n="273">Un aggirarsi, un bisbigliar confuso</l>
     <l n="274">Dell'inquiete schiere. Innanzi agli altri</l>
     <l n="275">Solo è Catmorre, e coll'acciaro incalza</l>
     <l n="276">Di Morven fuggitiva i sparsi avanzi.</l>
     <l n="277">Giunto era appunto alla muscosa grotta</l>
     <l n="278">Ove giacea Fillan: curva una pianta</l>
     <l n="279">Ombrava il rio che dalla rupe spiccia.</l>
     <l n="280">Ivi ad un raggio tremulo di Luna</l>
     <l n="281">Scorgesi luccicar l'infranto scudo</l>
     <l n="282">Del garzone di Clato, e presso a quello</l>
     <l n="283">Brano velluto il piè giacea sull'erba.</l>
     <l n="284">Egli sul Mora avea smarrito il Duce,</l>
     <l n="285">E lungo tempo lo cercò sul vento.</l>
     <l n="286">Ei si credea che in placido riposo</l>
     <l n="287">Il vago cacciator dal guardo azzurro</l>
     <l n="288">Fosse addormito, e colla testa inchina</l>
     <l n="289">Sopra il suo scudo ad aspettar si stava</l>
     <l n="290">Ch'ei si svegliasse; una liev'aura, un soffio</l>
     <l n="291">Non passò sulla piaggia inesplorato</l>
     <l n="292">Dal fido Brano, avido pur che questo</l>
     <l n="293">Del suo dolce signor fosse il respiro.</l>
     <l n="294">Ferì lo sguardo di Catmorre il veltro</l>
     <l n="295">Dal bianco petto, lo ferì la vista</l>
     <l n="296">Del brocchiero spezzato; oscuritade</l>
     <l n="297">L'anima quasi nuvola gli adombra:</l>
     <l n="298">Rammenta il breve fuggitivo corso</l>
     <l n="299">Della vita mortale: un popol viene,</l>
     <l n="300">È corrente ruscel; svanisce, è soffio.</l>
     <l n="301">Altra schiatta succede; alcun fra tanti</l>
     <l n="302">Segna però nel suo passaggio il campo</l>
     <l n="303">Co' suoi possenti e gloriosi fatti.</l>
     <l n="304">Egli la muta oscurità degli anni</l>
     <l n="305">Signoreggia col nome; alla sua fama</l>
     <l n="306">Serpe un garrulo rivo, ella rinverde.</l>
     <l n="307">Tal sia d'Ata il guerrier, qualora ei prema</l>
     <l n="308">Colle membra il terren: possa la voce</l>
     <l n="309">Della futura eta Catmor già spento</l>
     <l n="310">Scontrar spesso nell'aere allor ch'ei spazia</l>
     <l n="311">Di vento in vento, o a visitar si curva</l>
     <l n="312">Su le penne d'un nembo i poggi suoi.</l>
    </lg>
    <lg n="12">
     <l n="313">D'intorno il Re la vincitrice Erina</l>
     <l n="314">Lieta si strinse, ad ascoltar le voci</l>
     <l n="315">Del suo poter: con disuguali scorci</l>
     <l n="316">Vedi piegarsi alla fiammante quercia</l>
     <l n="317">Le gioiose lor facce: allontanati</l>
     <l n="318">Son pur quinci i terribili, pur Luba</l>
     <l n="319">Fra la lor oste a serpeggiar ritorna.</l>
     <l n="320">Catmor, raggio del ciel, la tetra notte</l>
     <l n="321">Che 'l suo popol premea, sgombrò d'intorno,</l>
     <l n="322">E gli spettri fugò: ciascun l'onora,</l>
     <l n="323">E festeggia ed applaude: al suo cospetto</l>
     <l n="324">S'alzan tremanti di letizia i cori;</l>
     <l n="325">Tutto è pieno di gioia; il Re soltanto</l>
     <l n="326">Gioia non mostra, il Re non novo in guerra.</l>
    </lg>
    <lg n="13">
     <l n="327">Sir di Temora, a che sì fosco? disse</l>
     <l n="328">Malto il guerrier dall'aquilino sguardo:</l>
     <l n="329">C'è nemico sul Luba? hacci chi possa</l>
     <l n="330">L'asta rizzar? così pacato e dolce</l>
     <l n="331">Non fu già Borbarduto, il sir dei brandi,</l>
     <l n="332">Tuo genitor: contro i nemici in petto</l>
     <l n="333">Gli ardea di rabbia inestinguibil vampa,</l>
     <l n="334">E si struggea di furibonda gioia</l>
     <l n="335">Sulla lor morte: festeggiò tre giorni</l>
     <l n="336">L'eroe grigio-crinito, allor che intese</l>
     <l n="337">Ch'era spento Calmar, Calmar di Lara,</l>
     <l n="338">Che ad Ullina e a Corman porse soccorso.</l>
     <l n="339">Spesso ei toccò con la sua man l'acciaro,</l>
     <l n="340">Che trapassò del suo nemico il petto:</l>
     <l n="341">Ei lo toccò che per l'età già spente</l>
     <l n="342">Avea le luci. Ma co' fidi suoi</l>
     <l n="343">Era egli un Sole, una piacevol aura</l>
     <l n="344">Sollevatrice d'abbassati rami.</l>
     <l n="345">Nelle sue sale la gioiosa conca</l>
     <l n="346">Sonar s'udiva; che onorati e cari</l>
     <l n="347">Gli eran di Bolga i figli: ora il suo nome</l>
     <l n="348">Rimane in Ata, venerato, augusto,</l>
     <l n="349">Qual ricordanza d'ombre, il cui sembiante</l>
     <l n="350">Desta terror, ma le tempeste e i nembi</l>
     <l n="351">Sgombra col soffio. Or via d'Erina i canti</l>
     <l n="352">Sollevino lo spirto, e infondan gioia</l>
     <l n="353">In petto al Re, che sfavillò nel buio</l>
     <l n="354">Della battaglia, ed atterrò gagliardi.</l>
     <l n="355">Di quella roccia sul ciglion petroso,</l>
     <l n="356">Fonar, t'assidi; degli andati tempi</l>
     <l n="357">Sgorga le storie, e se n'allegri Erina</l>
     <l n="358">D'intorno assisa. A me, Catmor riprese,</l>
     <l n="359">Canto non s'alzerà; per me Fonarre</l>
     <l n="360">Sullo scoglio del Luba invan s'asside;</l>
     <l n="361">Son qui bassi i possenti: i loro spirti</l>
     <l n="362">Deh non turbiam con importuno canto</l>
     <l n="363">Mentre salgon nell'aere: applausi o lodi</l>
     <l n="364">Da me stien lungi: io non m'allegro, o Malto,</l>
     <l n="365">Sul nemico giacente, e che non puote</l>
     <l n="366">Venir più meco al paragon del brando.</l>
     <l n="367">Alla pugna pensiam: doman s'adopri</l>
     <l n="368">La nostra possa; uopo n'è ben, Fingallo</l>
     <l n="369">Sul poggio suo, l'alto Fingallo è desto.</l>
    </lg>
    <lg n="14">
     <l n="370">Come al soffiar di poderoso vento</l>
     <l n="371">Onde respinte, ritirossi Erina</l>
     <l n="372">Alla voce del Re: spargonsi intorno</l>
     <l n="373">Romoreggiando le guerresche torme</l>
     <l n="374">Per lo campo notturno: ogni cantore</l>
     <l n="375">Sotto l'albero suo s'assise, e l'arpa</l>
     <l n="376">Toccò, coi canti sollevando al cielo</l>
     <l n="377">Quel duce o questo a lui più stretto e caro.</l>
     <l n="378">Sulmalla anch'essa della quercia al raggio</l>
     <l n="379">Solleticava le tremanti corde</l>
     <l n="380">Della piacevol arpa, e udia frattanto</l>
     <l n="381">Tra i lunghi crini sibilar l'auretta.</l>
     <l n="382">Stava non lungi sotto annosa pianta</l>
     <l n="383">Il campion d'Ata; della fiamma il lume</l>
     <l n="384">Non fiedea la sua faccia, egli la bella</l>
     <l n="385">Vedea non visto, l'anima di furto</l>
     <l n="386">Ver lei gli scappa in un sospir, mirando</l>
     <l n="387">Quel timidetto sguardo; invan: battaglia,</l>
     <l n="388">D'Erina o condottier, battaglia hai presso.</l>
    </lg>
    <lg n="15">
     <l n="389">Pian piano discorrevano sull'arpa</l>
     <l n="390">Le molli dita di Sulmalla: il suono</l>
     <l n="391">Tratto tratto sofferma, e pur ascolta</l>
     <l n="392">Se riposi l'eroe: riposo è spento</l>
     <l n="393">Nel petto della vergine, e sol brama</l>
     <l n="394">Dar, non udita di canzon dolente</l>
     <l n="395">Dolce conforto all'amoroso affanno.</l>
     <l n="396">Alfin sulle lor ale ai loro alberghi</l>
     <l n="397">Tornano i nembi della notte: omai</l>
     <l n="398">Cessar le voci de' cantori: intorno</l>
     <l n="399">Van volteggiando co' suoi spirti in grembo</l>
     <l n="400">Rosse meteore; si rabbuia il cielo,</l>
     <l n="401">E frammiste alle nubi il fan più fosco</l>
     <l n="402">Le forme della morte: allor si curva</l>
     <l n="403">Sopra la bassa illanguidita fiamma</l>
     <l n="404">La figlia di Gomorre: o campion d'Ata,</l>
     <l n="405">In quell'alma d'amor tu solo alberghi:</l>
     <l n="406">Odi il dolce arpeggiare, odine il canto.</l>
    </lg>
    <lg n="16">
     <l n="407">Venne Clungala mesta,</l>
     <l n="408">Che la diletta figlia avea smarrita.</l>
     <l n="409">Dove, dove se' ita</l>
     <l n="410">Luce delle mie sale? O cacciatori</l>
     <l n="411">Della muscosa rupe,</l>
     <l n="412">Vedeste voi la bella</l>
     <l n="413">Occhi-azzurra donzella?</l>
     <l n="414">Forse col piè festoso</l>
     <l n="415">Segna Lumone erboso?</l>
     <l n="416">Seguita forse in caccia</l>
     <l n="417">De' cervetti la traccia? - Ohimè che scorgo!</l>
     <l n="418">Non è quello il suo arco</l>
     <l n="419">Alla parete appeso? Oh me dolente!</l>
     <l n="420">Che fia? chi me l'addita?</l>
     <l n="421">Luce delle mie sale, ove se' ita?</l>
    </lg>
    <lg n="17">
     <l n="422">Resta in pace, o madre amata,</l>
     <l n="423">Vane son le tue querele;</l>
     <l n="424">Io non t'odo, e le mie vele</l>
     <l n="425">Lungo il mar sospinge amor.</l>
    </lg>
    <lg n="18">
     <l n="426">Del mio duce io seguo il corso,</l>
     <l n="427">Caro duce onde tutt'ardo;</l>
     <l n="428">A lui solo ho volto il guardo,</l>
     <l n="429">Solo in lui confitto ho 'l cor.</l>
    </lg>
    <lg n="19">
     <l n="430">Lassa! ch'ei giace immerso</l>
     <l n="431">Nelle falde di guerra, e non si volge</l>
     <l n="432">A mirar le mie pene, il mio desio:</l>
     <l n="433">Sol dell'egro cor mio,</l>
     <l n="434">Che non m'arrechi il desiato giorno?</l>
     <l n="435">In tenebre io soggiorno,</l>
     <l n="436">Veglia nell'ora del comun riposo</l>
     <l n="437">Lo mio spirto amoroso;</l>
     <l n="438">A te pensa, a te geme,</l>
     <l n="439">Nebbia m'accerchia e preme,</l>
     <l n="440">Tutto rugiada ho 'l crine: o mio bel Sole,</l>
     <l n="441">La mia notte rischiara,</l>
     <l n="442">Mostrami i tuoi bei rai,</l>
     <l n="443">Sol dell'anima mia, volgiti omai.</l>
    </lg>
   </lg>
  </body>
 </text>
</TEI>