<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - CANTO II</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">10</measure>
    <measure unit="line">201</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-canto-ii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - CANTO II</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - CANTO II</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ove sei, regio figlio? e che trattienti?</l>
     <l n="2">Esclama Dumaruno: ohimè! cadesti</l>
     <l n="3">Forse, o di Selma giovinetto raggio?</l>
     <l n="4">Egli non riede: ah perché tarda? albeggia</l>
     <l n="5">Sopra Utorno il mattino; il Sol la nebbia</l>
     <l n="6">Punge co' rai: su su, guerrieri, alzate</l>
     <l n="7">Gli scudi al mio cospetto: il re non debbe</l>
     <l n="8">Cader come vapor, che il ciel lambendo,</l>
     <l n="9">Orma in bosco non lascia. Eccolo, il veggo,</l>
     <l n="10">Ei viene, ei vien qual aquila sonante</l>
     <l n="11">Dal conflitto dei venti; in mano ei porta</l>
     <l n="12">Le spoglie di Loclin: per te, Fingallo,</l>
     <l n="13">Eran nostr'alme intenebrate e meste.</l>
    </lg>
    <lg n="2">
     <l n="14">Dumaruno, ei rispose, a noi dappresso</l>
     <l n="15">Fansi i nemici; escono fuor quasi onde;</l>
     <l n="16">Che per la nebbia ad or ad or fan mostra</l>
     <l n="17">Di lor cime spumose; il peregrino</l>
     <l n="18">Si rannicchia tremante, e non sa dove</l>
     <l n="19">O celarsi o fuggir. Ma noi tremanti</l>
     <l n="20">Peregrini non siam: figli d'eroi,</l>
     <l n="21">Ora è d'uopo d'acciaro: alzar la spada</l>
     <l n="22">Dovrà Fingallo? o de' miei duci alcuno</l>
     <l n="23">La guerra condurrà? De' padri i fatti,</l>
     <l n="24">Soggiunse Dumaruno, ai nostri passi</l>
     <l n="25">Scorta e lume son sempre. Ancor che involto</l>
     <l n="26">Entro la fosca nuvola degli anni,</l>
     <l n="27">Pur si scorge Tremmor: fiacca non era</l>
     <l n="28">L'anima dell'Eroe; né fatti oscuri</l>
     <l n="29">Per quel lucido spirto ivano errando.</l>
     <l n="30">Da cento poggi lor, da cento rivi</l>
     <l n="31">Mossero un tempo a Colgacrona erboso</l>
     <l n="32">Le Morvenie tribù; ciascuna avea</l>
     <l n="33">Alla testa il suo duce, e ciascun duce</l>
     <l n="34">D'esser pretende il condottier; le spade</l>
     <l n="35">Snudano a mezzo, rotano gli sguardi</l>
     <l n="36">Rossi d'orgoglio; l'un dall'altro irati</l>
     <l n="37">Stanno in disparte, e dispettose voci</l>
     <l n="38">Van bisbigliando: io cederò? qual dritto?</l>
     <l n="39">Perché? fur pari i nostri padri in guerra.</l>
     <l n="40">Tremmorre era co' suoi: sferzava il tergo</l>
     <l n="41">Giovenil crine, e maestade ha in volto.</l>
     <l n="42">Vide i nemici avvicinarsi, e cruccio</l>
     <l n="43">L'alma gli strazia; le dannose gare</l>
     <l n="44">Cerca acchetar con provido consiglio;</l>
     <l n="45">Vuol che ciascun dei duci alternamente</l>
     <l n="46">Guidi le squadre. Le guidar, fur vinti:</l>
     <l n="47">Scese Tremmorre alfin, le schiere al campo</l>
     <l n="48">Guidò pur esso; gli stranier fuggiro.</l>
     <l n="49">S'affollaro i guerrieri, e cerchio intorno</l>
     <l n="50">Fero al campione, e d'esultanza in atto</l>
     <l n="51">Picchiar gli scudi. Allor la prima volta</l>
     <l n="52">Dalla regal sala di Selma usciro</l>
     <l n="53">Le voci del poter: pure a vicenda</l>
     <l n="54">Negli scontri minor soleano i duci</l>
     <l n="55">Spiegar vessillo: ma qualor gagliardo</l>
     <l n="56">Sorgea periglio, rispettosi e presti</l>
     <l n="57">Correano al Re, né vi correano indarno;</l>
     <l n="58">Ch'era lo stesso a lui vittoria e pugna.</l>
    </lg>
    <lg n="3">
     <l n="59">E ben, disse Crommaglo, assai son chiare</l>
     <l n="60">Le avite gesta: ma chi fia che innanzi</l>
     <l n="61">L'occhio del Re l'asta sollevi? ingombra</l>
     <l n="62">Nebbia colà quei quattro poggi oscuri;</l>
     <l n="63">Per mezzo ad essa ogni guerrier colpisca</l>
     <l n="64">Lo scudo; forse entro quel buio i spirti</l>
     <l n="65">Scender potriano, e destinarci al campo.</l>
     <l n="66">Salse ognuno il suo poggio: il suon dei scudi</l>
     <l n="67">I cantori notar; suonò più forte,</l>
     <l n="68">Dumaruno, il tuo cerchio; or va, sei duce.</l>
    </lg>
    <lg n="4">
     <l n="69">Come precipitose e sonanti onde</l>
     <l n="70">Vien la schiatta d'Utorno; è Starno innanzi</l>
     <l n="71">E 'l pro' Svaran: sopra i ferrati scudi</l>
     <l n="72">Tendono il guardo, come suol talvolta</l>
     <l n="73">Crulloda occhi-focoso, allor che il capo</l>
     <l n="74">Sporge dagli orli d'offuscata Luna,</l>
     <l n="75">E veste il ciel di sue ferali insegne.</l>
    </lg>
    <lg n="5">
     <l n="76">Appo il ruscel di Turtoro i nemici</l>
     <l n="77">Scontrarsi: si sollevano, s'affrontano</l>
     <l n="78">Quai flutti accavallantisi; i sonanti</l>
     <l n="79">Colpi meschiarsi: volano nell'alto</l>
     <l n="80">Di schiera in schiera orride morti: i campi</l>
     <l n="81">Sembran due nembi grandinosi il seno,</l>
     <l n="82">Nelle cui falde avviluppati e attorti</l>
     <l n="83">Sbattonsi i venti: in giù piomba confuso</l>
     <l n="84">Il rovinio delle piovose stroscie</l>
     <l n="85">Con accoppiato rugghio, il mar percosso</l>
     <l n="86">Ne sente il pondo, e si rigonfia, e sbalza</l>
    </lg>
    <lg n="6">
     <l n="87">Zuffa d'Utorno, orrida zuffa, e come</l>
     <l n="88">Narrerò le tue morti? Ora tu stanzi</l>
     <l n="89">Cogli anni che passaro, e sul mio spirto</l>
     <l n="90">La tua memoria inaridisce e sfuma.</l>
     <l n="91">Starno pugnò, pugnò Svarano; entrambi</l>
     <l n="92">Sgorgan furor: ma paurosa, o fiacca</l>
     <l n="93">Non è la man di Dumaruno: il brando</l>
     <l n="94">Rota, incalza Loclin, l'ancide o sperde.</l>
     <l n="95">Ne fremettero i regi: un rancor cupo</l>
     <l n="96">Rode i lor cori, alle fuggenti schiere</l>
     <l n="97">Torcono il guardo inferocito. Il corno</l>
     <l n="98">Squilla di Selma, d'Albion selvosa</l>
     <l n="99">Tornano i figli al noto suon; ma molti</l>
     <l n="100">Sulle ripe di Turtoro prostesi</l>
     <l n="101">Molti eroi di Loclin lascian nel sangue.</l>
    </lg>
    <lg n="7">
     <l n="102">O di cignali cacciatore, o duce</l>
     <l n="103">Di Cromacarna, il Re gridò, non senza</l>
     <l n="104">Sanguigne spoglie e generosa preda</l>
     <l n="105">Veggo l'aquila mia tornar dal campo.</l>
     <l n="106">Palpiterà di gioia il bianco petto</l>
     <l n="107">Della vaga Lanilla, e a' tuoi trionfi</l>
     <l n="108">Candona tuo s'allegrerà. Colgormo,</l>
     <l n="109">Riprese il Duce, di mia stirpe il primo</l>
     <l n="110">Sen venne ad Albion. Colgormo il prode</l>
     <l n="111">Solcator dell'oceano. Egli in Itorno</l>
     <l n="112">Il fratello trafisse, e de' suoi padri</l>
     <l n="113">La terra abbandonò: tacito ei scelse</l>
     <l n="114">Presso l'alpestre Crammocraulo il luogo</l>
     <l n="115">Del suo soggiorno; bellicosa stirpe</l>
     <l n="116">Da lui discese, uscì ciascuno in campo,</l>
     <l n="117">Ma ciascun vi perì; quella ferita</l>
     <l n="118">Che loro uccise, è mio retaggio. Ei trasse</l>
     <l n="119">Dal suo fianco uno stral, pallido cadde</l>
     <l n="120">Su straniero terren: ma l'alma a volo</l>
     <l n="121">Levossi, e i padri a visitar sen corse</l>
     <l n="122">Nella lor tempestosa isola: ei gode</l>
     <l n="123">Là d'inseguir col suo dardo di nebbia</l>
     <l n="124">Nebulosi cignali. A quella vista</l>
     <l n="125">Stettero i duci taciturni immoti</l>
     <l n="126">Quasi pietre di Loda; il peregrino</l>
     <l n="127">Per lo dubbio chiaror di fioca luce</l>
     <l n="128">Le scorge, e veder crede alte ombre antiche</l>
     <l n="129">Meditanti fra lor future guerre.</l>
    </lg>
    <lg n="8">
     <l n="130">Notte scese in Utorno. I guerrier foschi</l>
     <l n="131">Stan pure in doglia, non curando i nembi</l>
     <l n="132">Che lor fischian fra i crini; alfin s'udio</l>
     <l n="133">Del pensoso Fingallo uscir la voce.</l>
    </lg>
    <lg n="9">
     <l n="134">Chiama Ullino dall'arpe, e ad esso impone</l>
     <l n="135">Di sciorre il canto. Non vapor cadente</l>
     <l n="136">Fu già l'eroe di Crammocraulo; egli era</l>
     <l n="137">Sole possente allumator del cielo,</l>
     <l n="138">Che nella forza de' suoi raggi esulta.</l>
     <l n="139">Ullino, i nomi de' suoi padri appella</l>
     <l n="140">Dai lor foschi soggiorni. - Itorno, Itorno,</l>
     <l n="141">Il cantor cominciò, che torreggiante</l>
     <l n="142">Al mar sovrasti, e perché mai sì fosco</l>
     <l n="143">D'ocean tra la nebbia il capo ascondi?</l>
     <l n="144">Dall'acquose tue valli uscio la forte</l>
     <l n="145">Al paro delle rapide possenti</l>
     <l n="146">Aquile tue d'infaticabil penna,</l>
     <l n="147">La stirpe dell'intrepido Colgormo,</l>
     <l n="148">Delle sale di Loda abitatrice.</l>
     <l n="149">Nell'isola di Tormo il poggio ondoso</l>
     <l n="150">S'alza di Larta, che il boscoso capo</l>
     <l n="151">Ama chinar sopra una cheta valle.</l>
     <l n="152">Colà di Cruro alla spumosa fonte</l>
     <l n="153">Rurma abitava, cacciator ben noto</l>
     <l n="154">Di setosi cignali; era sua figlia</l>
     <l n="155">Strinadona gentil, candida il seno,</l>
     <l n="156">Meraviglia a veder. Molti possenti</l>
     <l n="157">Re, molti eroi di ferrei scudi, e molti</l>
     <l n="158">Garzon di lunga inanellata chioma</l>
     <l n="159">Venner di Rurma all'echeggianti sale,</l>
     <l n="160">Per vagheggiar la maestosa e vaga</l>
     <l n="161">Cacciatrice di Tormo: invan, tu volgi</l>
     <l n="162">Freddo su tutti e trascurato il guardo,</l>
     <l n="163">Strinadona gentil, candida il seno.</l>
     <l n="164">S'ella movea lungo la piaggia il passo,</l>
     <l n="165">Vincea il suo petto al paragon la bianca</l>
     <l n="166">Mollissima lanugine di cana;</l>
     <l n="167">S'iva sul lito ondi-battuto errando,</l>
     <l n="168">Del mar la spuma nel candor vincea:</l>
     <l n="169">Due stelle erano gli occhi, era la faccia</l>
     <l n="170">Gaia e ridente, come il vivid'arco</l>
     <l n="171">Del ciel piovoso; i nereggianti crini</l>
     <l n="172">Per lo volto ondeggiavano, quai spesse</l>
     <l n="173">Nubi fosco-rotantisi: tu sei</l>
     <l n="174">L'abitatrice dei leggiadri cori,</l>
     <l n="175">Strinadona gentil, candida il seno.</l>
    </lg>
    <lg n="10">
     <l n="176">Venne Colgormo l'occhi-azzurro, e venne</l>
     <l n="177">Colculsura possente: i due fratelli</l>
     <l n="178">Lasciaro Itorno, d'ottener bramosi</l>
     <l n="179">Il bell'astro di Tormo: ella mirogli</l>
     <l n="180">Ambi nell'arme rilucenti, e tosto</l>
     <l n="181">Le si fisse in Colgormo il guardo e 'l core:</l>
     <l n="182">Ei suo pensiero, ei sogno suo. Comparve</l>
     <l n="183">L'occhio notturno d'Ulloclina, e vide</l>
     <l n="184">Della donzella il tenero sospiro,</l>
     <l n="185">L'alzar del seno, e 'l volteggiar del fianco.</l>
     <l n="186">Muti i fratelli per gelosa rabbia</l>
     <l n="187">Aggrottaron le ciglia, e minacciose</l>
     <l n="188">Dei torbid'occhi si scontrar le vampe.</l>
     <l n="189">Volgonsi altrove, si rivolgon tosto,</l>
     <l n="190">Batton lo scudo, e sugl'ignudi acciari</l>
     <l n="191">Stanno le destre di furor tremanti.</l>
     <l n="192">Pugnar: dubbia è la pugna; alfin nel sangue</l>
     <l n="193">Colculsura cadeo. Fremè di sdegno</l>
     <l n="194">L'antico padre, e discacciò Colgormo</l>
     <l n="195">Lunge da Itorno, onde ramingo errasse,</l>
     <l n="196">Scherzo dei venti. Egli il suo seggio elesse</l>
     <l n="197">Nello scoglioso Crammocraulo, in riva</l>
     <l n="198">Di straniero ruscel; ma non è solo</l>
     <l n="199">In sua tristezza il Re dolente; appresso</l>
     <l n="200">Stagli di Tormo l'amorosa stella</l>
     <l n="201">Strinadona diletta, e lo conforta.</l>
    </lg>
   </lg>
  </body>
 </text>
</TEI>