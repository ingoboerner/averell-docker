<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - LA BATTAGLIA DI LORA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">21</measure>
    <measure unit="line">352</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-la-battaglia</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - LA BATTAGLIA DI LORA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - LA BATTAGLIA DI LORA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Abitator della romita cella,</l>
     <l n="2">Figlio di suol remoto, ascolto io forse</l>
     <l n="3">Del tuo boschetto il suono? è questa oppure</l>
     <l n="4">La voce de' tuoi canti? alto il torrente</l>
     <l n="5">Mi fremea nell'orecchio, e pure intesi</l>
     <l n="6">Una nova armonia. Lodi gli eroi</l>
     <l n="7">Della tua terra, oppur gli aerei spirti?</l>
    </lg>
    <lg n="2">
     <l n="8">O della rupe abitator solingo,</l>
     <l n="9">Volgi lo sguardo a quella piaggia. Cinta</l>
     <l n="10">Tu la vedrai di verdeggianti tombe</l>
     <l n="11">Sparse di sibilante arida erbetta,</l>
     <l n="12">Con alte pietre di muscose cime.</l>
     <l n="13">Tu le vedi, o stranier; ma gli occhi miei</l>
     <l n="14">Da gran tempo sfalliro. Un rio dal masso</l>
     <l n="15">Piomba, e con l'onde sue serpeggia intorno</l>
     <l n="16">A una verde collina. In su la cima</l>
     <l n="17">Quattro muscose pietre alzansi in mezzo</l>
     <l n="18">Dell'erba inaridita; ivi due piante</l>
     <l n="19">Curve per la tempesta i rami ombrosi</l>
     <l n="20">Spargono intorno: il tuo soggiorno è questo,</l>
     <l n="21">Questa, Eragon, la tua ristretta casa.</l>
     <l n="22">Molto è che in Sora alcun più non rimembra</l>
     <l n="23">Il suon delle tue conche, e del tuo scudo</l>
     <l n="24">La luce s'oscurò. Sir delle navi,</l>
     <l n="25">Dominator della lontana Sora,</l>
     <l n="26">Alto Eragon, come su i nostri monti</l>
     <l n="27">Cadestù mai? come atterrossi il prode?</l>
    </lg>
    <lg n="3">
     <l n="28">Dimmi, cultor della romita cella,</l>
     <l n="29">Dimmi, nel canto hai tu diletto? ascolta</l>
     <l n="30">La battaglia di Lora. È molto tempo</l>
     <l n="31">Che 'l suo fragor passò: tal mugge il tuono</l>
     <l n="32">Sul monte, e più non è: ritorna il Sole</l>
     <l n="33">Co' suoi taciti raggi, e della rupe</l>
     <l n="34">La verde cima al suo splendor sorride.</l>
    </lg>
    <lg n="4">
     <l n="35">Lieti dalle rotanti onde d'Ullina</l>
     <l n="36">Noi tornavamo; s'arrestar le navi</l>
     <l n="37">Nella baia di Cona. Omai disciolte</l>
     <l n="38">Dagli alberi pendean le bianche vele,</l>
     <l n="39">E gian fremendo i tempestosi venti</l>
     <l n="40">Tra le morvenie selve. Il corno suonasi</l>
     <l n="41">Della caccia regale; i cervi fuggono</l>
     <l n="42">Dai loro sassi, i nostri dardi volano,</l>
     <l n="43">E la festa del colle allegra spargesi.</l>
     <l n="44">Su i nostri scogli l'esultanza nostra</l>
     <l n="45">Larga spandeasi, che ciascuna membrava</l>
     <l n="46">Il tremendo Svaran sconfitto e vinto.</l>
    </lg>
    <lg n="5">
     <l n="47">Come non so, due de' guerrieri nostri</l>
     <l n="48">Al convito obliammo. Ira e dispetto</l>
     <l n="49">Ne' lor petti avvampò: segretamente</l>
     <l n="50">Girano intorno fiammeggianti sguardi;</l>
     <l n="51">Sospirano fremendo. Essi fur visti</l>
     <l n="52">Favellar di nascoso e le lor aste</l>
     <l n="53">Gettare al suol. Parean due nubi oscure,</l>
     <l n="54">Dentro il seren della letizia nostra:</l>
     <l n="55">Oppur di nebbia due colonne acquose</l>
     <l n="56">Sovra il placido mar; splendono al Sole,</l>
     <l n="57">Ma l'accorto nocchier teme tempesta.</l>
    </lg>
    <lg n="6">
     <l n="58">Su su, disse Maronte, alzate in fretta</l>
     <l n="59">Le mie candide vele, alzinsi ai venti</l>
     <l n="60">Dell'occidente: andiamne, Aldo, per mezzo</l>
     <l n="61">L'onda del nord spumosa. Al suo convito</l>
     <l n="62">Fingal ci oblia, ma rosseggiar nel sangue</l>
     <l n="63">I brandi nostri. Or via lasciamo i colli</l>
     <l n="64">Dell'ingrato Fingallo, e al re di Sora</l>
     <l n="65">Andiamne ad offerir le nostre spade.</l>
     <l n="66">Truce è l'aspetto suo; guerra s'abbuia</l>
     <l n="67">Alla sua lancia intorno: andiamo amico,</l>
     <l n="68">Nelle guerre di Sora a cercar fama.</l>
    </lg>
    <lg n="7">
     <l n="69">Spade e scudi impugnaro, e di Lamarre</l>
     <l n="70">Alla baia n'andar: giunser di Sora</l>
     <l n="71">All'orgoglioso re, sir dei destrieri.</l>
     <l n="72">Ei tornava da caccia, avea la lancia</l>
     <l n="73">Rossa di sangue, torvo il volto e chino;</l>
     <l n="74">E fischiava per via. Festoso accolse</l>
     <l n="75">I due forti stranieri. Essi pugnaro</l>
     <l n="76">Nelle sue guerre, ebber vittoria e fama.</l>
    </lg>
    <lg n="8">
     <l n="77">Alle di Sora maestose mura</l>
     <l n="78">Aldo tornò carco d'onor. Dall'alto</l>
     <l n="79">Delle sue torri a risguardarlo stava</l>
     <l n="80">La sposa d'Eragon, Lorma dagli occhi</l>
     <l n="81">Dolce-tremanti. D'ocean sul vento</l>
     <l n="82">Vola la nera chioma; e sale, e scende</l>
     <l n="83">Il bianco sen, qual tenerella neve</l>
     <l n="84">Nella piaggia colà, quando si desta</l>
     <l n="85">Placido venticello, e nella luce</l>
     <l n="86">Soavemente la sospinge e move.</l>
     <l n="87">Ella vide il garzon, simile a raggio</l>
     <l n="88">Di Sol cadente: sospirò di furto</l>
     <l n="89">Il suo tenero cor; stille d'amore</l>
     <l n="90">Le coprono i begli occhi e 'l bianco braccio</l>
     <l n="91">Facea colonna al languidetto viso.</l>
    </lg>
    <lg n="9">
     <l n="92">Tre dì si stette nella sala, e 'l duolo</l>
     <l n="93">Di letizia coprì: fuggì nel quarto</l>
     <l n="94">Sul mar rotante con l'amato eroe.</l>
     <l n="95">Venner di Cona alle muscose sale</l>
     <l n="96">A Fingal re dell'aste. Alzossi il sire,</l>
     <l n="97">E parlò disdegnoso: o cor d'orgoglio,</l>
     <l n="98">Dovrà dunque Fingal farsi tuo schermo</l>
     <l n="99">Contro il furor del re di Sora offeso?</l>
     <l n="100">E chi nelle sue sale al popol mio</l>
     <l n="101">Darà ricetto? o chiamerallo a parte</l>
     <l n="102">Della mensa ospital? poi ch'Aldo audace,</l>
     <l n="103">Aldo di picciol'alma, osò di Sora</l>
     <l n="104">La regina rapir: va, destra imbelle,</l>
     <l n="105">Vattene a' colli tuoi, nelle tue grotte</l>
     <l n="106">Statti nascoso. Mesta fia la pugna,</l>
     <l n="107">Che per l'audacia tua pugnar dovrassi</l>
     <l n="108">Contro il turbato re di Sora. Oh spirto</l>
     <l n="109">Del nobile Tremmorre, e quando mai</l>
     <l n="110">Cesserò dalle pugne? io nacqui in mezzo</l>
     <l n="111">Delle battaglie, e gir denno alla tomba</l>
     <l n="112">Per sentiero di sangue i passi miei.</l>
     <l n="113">Ma la mia man non isfregiò se stessa</l>
     <l n="114">Con l'ingiuria d'altrui, né sopra i fiacchi</l>
     <l n="115">La mia spada discese. O Morven, Morven,</l>
     <l n="116">Veggo le tue tempeste, e i venti irati</l>
     <l n="117">Che le mie sale crolleran dal fondo,</l>
     <l n="118">Quando, i miei figli in guerra spenti, alcuno</l>
     <l n="119">Non rimarrà, che più soggiorni in Selma.</l>
     <l n="120">Verranno i fiacchi allor, ma la mia tomba</l>
     <l n="121">Più non ravviseran: starà nel canto</l>
     <l n="122">Vivo il mio nome, ed i miei fatti antichi</l>
     <l n="123">Fieno un sogno di gloria ai dì futuri.</l>
    </lg>
    <lg n="10">
     <l n="124">Presso Eragonte il popolo di Sora</l>
     <l n="125">D'intorno s'affollò, come d'intorno,</l>
     <l n="126">All'atro spirto della notte i nembi</l>
     <l n="127">Corronsi ad affollar, quand'ei li chiama</l>
     <l n="128">DAlle morvenie cime, e s'apparecchia</l>
     <l n="129">A rovesciarli sull'estranie terre.</l>
     <l n="130">Giunge di Cona in su la piaggia, e manda</l>
     <l n="131">A Fingallo un cantor, che la battaglia</l>
     <l n="132">Chieda, o la terra di selvosi colli.</l>
    </lg>
    <lg n="11">
     <l n="133">Stava Fingal nella sua sala assiso,</l>
     <l n="134">Cinto all'intorno dai compagni antichi</l>
     <l n="135">Della sua giovinezza: i garzon prodi</l>
     <l n="136">Eran ben lungi nel deserto a caccia.</l>
     <l n="137">Stavan parlando quei canuti duci</l>
     <l n="138">Delle lor prime giovenili imprese,</l>
     <l n="139">E della scorsa etade, allor che giunse</l>
     <l n="140">Narmorre, il duce dell'ondoso Lora.</l>
     <l n="141">Tempo questo non è di fatti antichi,</l>
     <l n="142">Il duce incominciò: sta sulla spiaggia</l>
     <l n="143">Minaccioso Eragonte, e diecimila</l>
     <l n="144">Lance solleva, orrido in vista, e sembra</l>
     <l n="145">Fra notturne meteore infetta Luna.</l>
    </lg>
    <lg n="12">
     <l n="146">Figlia dell'amor mio, disse Fingallo,</l>
     <l n="147">Esci dalle tue sale, esci, o Bosmina,</l>
     <l n="148">Verginella di Selma, e tu, Narmorre,</l>
     <l n="149">Prendi i destrier dello straniero, e segui</l>
     <l n="150">La figlia di Fingallo. Il re di Sora</l>
     <l n="151">Ella col dolce favellare inviti</l>
     <l n="152">Al mio convito in Selma. Offrigli, o figlia,</l>
     <l n="153">La pace degli eroi, con le ricchezze</l>
     <l n="154">Del nobil Aldo: i giovani son lungi,</l>
     <l n="155">E nelle nostre man trema l'etade.</l>
     <l n="156">Giunse Bosmina d'Eragon tra l'oste,</l>
     <l n="157">Qual raggio che si scontra in fosche nubi.</l>
     <l n="158">Splendeale nella destra un dardo d'oro,</l>
     <l n="159">Nella sinistra avea lucida conca,</l>
     <l n="160">Segno di pace. Al suo cospetto innanzi</l>
     <l n="161">Risplendette Eragon; come risplende</l>
     <l n="162">Rupe, se d'improvviso il Sol l'investe</l>
     <l n="163">Co' raggi suoi, che fuor scappan da nube</l>
     <l n="164">Spezzata in due da romorosi venti.</l>
    </lg>
    <lg n="13">
     <l n="165">O regnator della lontana Sora,</l>
     <l n="166">Disse Bosmina con dolce rossore;</l>
     <l n="167">Vieni alla regia festa entro l'ombrose</l>
     <l n="168">Mura di Selma, e d'accettar ti piaccia</l>
     <l n="169">La pace degli eroi. Posar sul fianco</l>
     <l n="170">Lascia, o guerrier, la tenebrosa spada.</l>
     <l n="171">O se desire di regal ricchezza</l>
     <l n="172">Forse ti punge il core, odi le voci</l>
     <l n="173">Del nobil Aldo. Ad Eragonte egli offre</l>
     <l n="174">Cento forti destrier, figli del freno,</l>
     <l n="175">Cento donzelle di lontane terre;</l>
     <l n="176">Cento falcon di veleggianti penne,</l>
     <l n="177">Che san le nubi trapassar col volo:</l>
     <l n="178">Tue pur saran cento cinture, acconcie</l>
     <l n="179">A cinger donne di ricolmo seno,</l>
     <l n="180">Cinture favorevoli ed amiche</l>
     <l n="181">Ai parti degli eroi, ristoro ai figli</l>
     <l n="182">Della fatica. Dieci conche avrai</l>
     <l n="183">Tutte stellate di raggianti gemme,</l>
     <l n="184">Che splenderan di Sora entro la reggia,</l>
     <l n="185">Meraviglia a veder: tremola l'onda</l>
     <l n="186">Su quelle stelle, e si rimbalza, e sembra</l>
     <l n="187">Vin che sprizzi e scintilli: esse allegraro</l>
     <l n="188">Nelle dorate sale i re del mondo.</l>
     <l n="189">Queste fien tue, o della bella sposa,</l>
     <l n="190">Che Lorma girerà gli occhi lucenti</l>
     <l n="191">Nelle tue sale; ancor ch'Aldo sia caro</l>
     <l n="192">All'eccelso Fingal, Fingal che alcuno</l>
     <l n="193">Mai non offese, e pur gagliardo ha il braccio:</l>
     <l n="194">Dolce voce di Cona, il Re soggiunse,</l>
     <l n="195">Torna a Fingal, di' ch'egli appresta indarno</l>
     <l n="196">Il convito per me: s'egli vuol pace,</l>
     <l n="197">Cedami le sue spoglie, e pieghi il capo</l>
     <l n="198">Sotto la mia possanza. Ei de' suoi padri</l>
     <l n="199">Diami le spade, ed i suoi scudi antichi:</l>
     <l n="200">Onde nelle mie sale i figli miei</l>
     <l n="201">Possan vederle e dir, queste son l'armi</l>
     <l n="202">Del gran Fingal. Non lo sperar, riprese</l>
     <l n="203">Della donzella il grazioso orgoglio,</l>
     <l n="204">Non lo sperar giammai: stan le nostr'armi</l>
     <l n="205">In man di forti eroi, che nelle pugne</l>
     <l n="206">Che sia ceder non sanno. O re di Sora</l>
     <l n="207">Su i nostri monti la tempesta mugge,</l>
     <l n="208">Non l'odi tu? del popol tuo la morte</l>
     <l n="209">Non prevedi vicina, audace figlio</l>
     <l n="210">Della lontana terra? Ella sen venne</l>
     <l n="211">Alle sale di Selma. Osserva il padre</l>
     <l n="212">Il suo dimesso sguardo: alzasi tosto</l>
     <l n="213">Nel suo vigor, crolla i canuti crini;</l>
     <l n="214">Veste l'usbergo di Tremmore, e 'l fosco</l>
     <l n="215">Scudo de' padri suoi. Selma d'intorno</l>
     <l n="216">S'intenebrò quand'ei stese alla lancia</l>
     <l n="217">La poderosa man; l'ombre di mille</l>
     <l n="218">Ivano errando, e prevedean la morte</l>
     <l n="219">D'armate schiere: una terribil gioia</l>
     <l n="220">Sparsesi in volto de' canuti eroi.</l>
     <l n="221">Escono tutti impetuosi, ardenti</l>
     <l n="222">Di scontrar il nemico, e i lor pensieri</l>
     <l n="223">Nella memoria dei passati tempi,</l>
     <l n="224">E nella fama della tomba stanno.</l>
    </lg>
    <lg n="14">
     <l n="225">Ma in questo spazio gli anelanti veltri</l>
     <l n="226">Alla tomba di Tratalo da lungi</l>
     <l n="227">Veggonsi a comparir. Fingal conobbe</l>
     <l n="228">Ch'eran presso i guerrieri, ed arrestossi</l>
     <l n="229">A mezzo il corso suo. Fra tutti il primo</l>
     <l n="230">Apparve Oscar, poscia di Morni il figlio,</l>
     <l n="231">E la stirpe di Nemi: il torvo aspetto</l>
     <l n="232">Mostrò Fergusto, il nero crine al vento</l>
     <l n="233">Spargea Dermino: Ossian chiudea la schiera</l>
     <l n="234">Cantarellando le canzoni antiche.</l>
     <l n="235">La mia lancia reggeva i passi miei</l>
     <l n="236">Lungo i sassosi rivi, e i miei pensieri</l>
     <l n="237">Eran coi valorosi. Il Re percosse</l>
     <l n="238">Il ferreo scudo, e diè l'orribil segno</l>
     <l n="239">Della battaglia: mille spade a un punto</l>
     <l n="240">Trassersi, e sfavillar; del canto i figli</l>
     <l n="241">Sciolser la mesta armoniosa voce.</l>
     <l n="242">Folti ed oscuri con sonanti passi</l>
     <l n="243">Noi ci avanzammo: spaventosa lista!</l>
     <l n="244">Come di nembi tempestosa riga,</l>
     <l n="245">Che si rovescia sull'angusta valle.</l>
    </lg>
    <lg n="15">
     <l n="246">Stettesi il Re sopra il suo colle: al vento</l>
     <l n="247">Vola il raggio solar della battaglia;</l>
     <l n="248">Stanno presso l'Eroe con le senili</l>
     <l n="249">Chiome natanti gl'indurati all'armi</l>
     <l n="250">Della sua gioventù fidi compagni.</l>
     <l n="251">L'Eroe di gioia sfolgorò negli occhi,</l>
     <l n="252">Mirando in guerra i figli suoi, lucenti</l>
     <l n="253">Nel lampeggiar dei loro brandi, e pieni</l>
     <l n="254">Della memoria dell'avite imprese.</l>
     <l n="255">Ma s'avanza Eragon nella usa forza</l>
     <l n="256">Impetuoso, fremente qual mugghio</l>
     <l n="257">Di tempesta vernal. Cadon le schiere</l>
     <l n="258">Al corso suo; stagli la morte a lato.</l>
    </lg>
    <lg n="16">
     <l n="259">Chi vien, disse Fingal, come di Cona</l>
     <l n="260">Rapido cavriol? balza nel corso</l>
     <l n="261">Lo scudo, e mesto è di sue armi il suono.</l>
     <l n="262">Con Eragon s'affronta: il duro scontro</l>
     <l n="263">Stiamo a mirar; sembra conflitto d'ombre</l>
     <l n="264">In oscura tempesta. Ohimè, tu cadi,</l>
     <l n="265">Figlio del colle: già di sangue è sparso</l>
     <l n="266">Il tuo candido petto. O Lorma, piangi,</l>
     <l n="267">Piangi infelice: il tuo bell'Aldo è spento,</l>
     <l n="268">Rattristossene il Re; l'asta possente</l>
     <l n="269">Impugna; ei fisa in sul nemico i sguardi</l>
     <l n="270">Morte-spiranti, e contro lui... Ma Gaulo</l>
     <l n="271">Eragonte incontrò. L'orribil zuffa</l>
     <l n="272">Chi può ridir? l'alto stranier cadeo.</l>
     <l n="273">Figli di Cona, il Re gridò, fermate</l>
     <l n="274">La man di morte. Era possente in guerra</l>
     <l n="275">Colui ch'ora è sì basso, e morto in Sora</l>
     <l n="276">Pianto sarà. Verranno alla sua reggia</l>
     <l n="277">Stranieri figli, e in rimirarla muta,</l>
     <l n="278">Meraviglia n'avran. Straniero, ei cadde,</l>
     <l n="279">E della sua magion cessò la gioia:</l>
     <l n="280">Volgiti ai boschi suoi; là forse errando</l>
     <l n="281">Vassene l'ombra sua, ma in Morven lungi</l>
     <l n="282">Giace l'Eroe sotto straniera spada.</l>
    </lg>
    <lg n="17">
     <l n="283">Così parlò Fingal, quando i cantori</l>
     <l n="284">Incominciaro la canzon di pace.</l>
     <l n="285">Le sollevate spade a mezzo il colpo</l>
     <l n="286">Noi sospendemmo, e risparmiossi il sangue</l>
     <l n="287">Del debole nemico. In quella tomba</l>
     <l n="288">Collocossi Eragonte, ed io disciolsi</l>
     <l n="289">La voce del dolor. Scese sul campo</l>
     <l n="290">La buia notte; del guerrier fu vista</l>
     <l n="291">Errar l'ombra d'intorno: avea la fronte</l>
     <l n="292">Torbida, nebulosa, e un sospir rotto</l>
     <l n="293">Stava sul labbro. O benedetta, io dissi,</l>
     <l n="294">L'alma tua, re di Sora: era il tuo braccio</l>
     <l n="295">Forte, e la spada spaventosa in guerra.</l>
    </lg>
    <lg n="18">
     <l n="296">Ma nella sala del bell'Aldo intanto</l>
     <l n="297">Lorma sedeasi d'una quercia al lume.</l>
     <l n="298">Scendea la notte; Aldo non torna, è mesto</l>
     <l n="299">Il cor di Lorma. O cacciator di Cona,</l>
     <l n="300">Che si trattien? pur di tornar giurasti.</l>
     <l n="301">Fa sì lungi il cervetto? oppure il vento</l>
     <l n="302">Ti freme intorno su i deserti piani?</l>
     <l n="303">Sono in suolo stranier: che più mi resta</l>
     <l n="304">Fuorch'Aldo mio? vien da' tuoi colli, o caro,</l>
     <l n="305">Vientene a Lorma tua. Gli occhi alla porta</l>
     <l n="306">Volti le stanno: al susurrar del vento</l>
     <l n="307">Tende l'orecchio; il calpestio lo crede</l>
     <l n="308">Del suo diletto, le si sparge in volto</l>
     <l n="309">Subita gioia: ma ritorna tosto</l>
     <l n="310">Sul volto il duol, come vapor sottile</l>
     <l n="311">Sulla candida Luna. Amor mio dolce,</l>
     <l n="312">Né torni ancor? voglio veder la faccia</l>
     <l n="313">Della rupe, e dell'onde. In oriente</l>
     <l n="314">Splende la Luna, placido sorride</l>
     <l n="315">Il sen del lago. E quando i cani suoi</l>
     <l n="316">Vedrò tornarne dalla caccia? e quando</l>
     <l n="317">Udrò da lungi a me volar sul vento</l>
     <l n="318">La voce sua? vien da' tuoi colli, o caro,</l>
     <l n="319">A Lorma tua, che ti sospira e chiama.</l>
    </lg>
    <lg n="19">
     <l n="320">Dicea, ma del guerrier la sottile ombra</l>
     <l n="321">Sulla rupe apparì, come un acquoso</l>
     <l n="322">Raggio lunar, che tra due nubi spunta</l>
     <l n="323">Quand'è sul campo la notturna pioggia.</l>
     <l n="324">Ella dolente quella vuota forma</l>
     <l n="325">Lungo il prato seguì, poiché s'accorse</l>
     <l n="326">Ch'era spento il suo caro. Io ne sentii</l>
     <l n="327">Le amare strida, che ver noi con essa</l>
     <l n="328">Più e più s'accostavano, simili</l>
     <l n="329">Al mesto suono di querula auretta</l>
     <l n="330">Quando sospira su la grotta erbosa.</l>
    </lg>
    <lg n="20">
     <l n="331">Venne, trovò l'Eroe. Più non s'intese</l>
     <l n="332">La di lei voce: gira muta il guardo,</l>
     <l n="333">Pallida errando, come a' rai di Luna</l>
     <l n="334">Un'acquosa colonna erra sul lago.</l>
     <l n="335">Pochi furo i suoi dì, lagrimosa, egra</l>
     <l n="336">S'abbassò nella tomba. A' suoi cantori</l>
     <l n="337">Fingallo impose d'inalzar il canto</l>
     <l n="338">Sulla morte di Lorma, e lei di Morven</l>
     <l n="339">Pianser le figlie in ciascun anno un giorno,</l>
     <l n="340">Quando riedon d'Autunno i venti oscuri.</l>
    </lg>
    <lg n="21">
     <l n="341">Figlio d'estrania terra, e tu soggiorni</l>
     <l n="342">Nel campo della fama. Or via disciogli</l>
     <l n="343">Tu pure il canto tuo, le lodi inalza</l>
     <l n="344">Degli spenti guerrieri, onde al tuo canto</l>
     <l n="345">Volino intorno a te l'ombre festose;</l>
     <l n="346">E lo spirito amabile di Lorma</l>
     <l n="347">Sopra un vago lunar tremulo raggio</l>
     <l n="348">Scenda ne' dolci tuoi cheti riposi,</l>
     <l n="349">Quando nell'antro tuo guarda la Luna.</l>
     <l n="350">Allor tu la vedrai vezzosa e cara</l>
     <l n="351">Venirne a te, se non che in su la guancia</l>
     <l n="352">Stalle tuttor la lagrima amorosa.</l>
    </lg>
   </lg>
  </body>
 </text>
</TEI>