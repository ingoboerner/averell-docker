<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - MORTE DI CUCULLINO</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">38</measure>
    <measure unit="line">388</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-morte-di-cucu</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - MORTE DI CUCULLINO</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - MORTE DI CUCULLINO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Batte lo scudo di Fingallo il vento?</l>
     <l n="2">O nelle sale mie mormora il suono</l>
     <l n="3">Della passata età? Segui il tuo canto</l>
     <l n="4">Voce soave, egli m'è grato, e sparge</l>
     <l n="5">Le mie notti di gioia: ah segui o figlia</l>
     <l n="6">Del possente Sorglan, gentil Bragela.</l>
    </lg>
    <lg n="2">
     <l n="7">Ahi questa è l'onda dallo scoglio infranta,</l>
     <l n="8">Lassa! non già di Cucullin le vele.</l>
     <l n="9">Dell'amor mio la sospirata nave</l>
     <l n="10">Spesso credo veder; spesso m'inganna</l>
     <l n="11">La nebbia che si sparge a un'ombra intorno,</l>
     <l n="12">Spiegando al vento le cerulee falde.</l>
     <l n="13">Figlio del nobil Semo, e perché tanto</l>
     <l n="14">Tardi a venir? quattro fiate a noi</l>
     <l n="15">Fece ritorno co' suoi venti autunno,</l>
     <l n="16">Gonfiando di Togarma i mari ondosi,</l>
     <l n="17">Dacché tu nel fragor delle battaglie</l>
     <l n="18">Lungi ti stai dalla fedel Bragela.</l>
     <l n="19">O di Dunscaglia nebulosi colli,</l>
     <l n="20">Quando fia che al latrar de' veltri suoi</l>
     <l n="21">Io vi senta echeggiar? ma voi vi state</l>
     <l n="22">Celando tra le nubi il capo oscuro;</l>
     <l n="23">E l'afflitta Bragela in van vi chiama.</l>
     <l n="24">Precipita la notte: a poco a poco</l>
     <l n="25">Manca dell'ocean la faccia azzurra.</l>
     <l n="26">Già sotto l'ale il montanino gallo</l>
     <l n="27">Appiatta il capo, già la damma giace</l>
     <l n="28">Là nel deserto al suo cervetto accanto.</l>
     <l n="29">Poscia col nuovo dì sorgendo andranno</l>
     <l n="30">Lungo la fonte a ricercar pastura;</l>
     <l n="31">Ma le lagrime mie tornan col Sole,</l>
     <l n="32">E con la notte crescono i miei lai.</l>
     <l n="33">Quando quando verrai</l>
     <l n="34">Nel suon delle tue armi,</l>
     <l n="35">Re di Tura muscosa, a consolarmi?</l>
    </lg>
    <lg n="3">
     <l n="36">O figlia di Sorglan, molce l'orecchio</l>
     <l n="37">D'Ossian il canto tuo; ma va', ricovra</l>
     <l n="38">Là nella sala delle conche, al raggio</l>
     <l n="39">D'accesa quercia, e da' l'orecchio al mare,</l>
     <l n="40">Che romba al muro di Dunscaglia intorno.</l>
     <l n="41">Su gli azzurri occhi tuoi placido sonno</l>
     <l n="42">Scenda, e venga nel sonno a consolarti</l>
     <l n="43">L'amato eroe. - Sta Cucullin sul Lego,</l>
     <l n="44">Presso l'oscuro rotear dell'onde.</l>
     <l n="45">Notte cerchia l'eroe: sparsi sul lido</l>
     <l n="46">Stanno i suoi mille; cento querce accese</l>
     <l n="47">Fan scintillar la diradata nebbia,</l>
     <l n="48">E 'l convito per l'aere alto fumeggia.</l>
     <l n="49">Siedesi accanto a lui sotto una pianta</l>
     <l n="50">Carilo, e tocca l'arpa: il crin canuto</l>
     <l n="51">Splende alla fiamma, il venticel notturno</l>
     <l n="52">Gli scherza intorno; egli alza il capo, e canta</l>
     <l n="53">Dell'azzurra Togorma, e di Togorma</l>
     <l n="54">Chiama il signor, di Cucullin l'amico.</l>
    </lg>
    <lg n="4">
     <l n="55">Perché, forte Connal, non fai ritorno</l>
     <l n="56">Nel negro giorno - della gran tempesta</l>
     <l n="57">Che a noi s'appresta? - ah perché sei lontano?</l>
     <l n="58">Contro Cormano - ecco s'unir le schiere</l>
     <l n="59">Del sud guerriere, - e ti trattien sul lido</l>
     <l n="60">Il vento infido, - e le tue torbid'onde</l>
     <l n="61">Sferzan le sponde. - Non per questo è inerme</l>
     <l n="62">Il regal germe - e di difesa ignudo.</l>
     <l n="63">Fassi suo scudo - Cucullino invitto:</l>
     <l n="64">Nel gran conflitto - egli per lui pugnando</l>
     <l n="65">Alzerà il brando - contro i duci alteri.</l>
     <l n="66">Ei de' stranieri - alto pavento, ei forte</l>
     <l n="67">Come di morte - atro vapor, che lenti</l>
     <l n="68">Portano i venti - su focose penne:</l>
     <l n="69">Al suo cospetto</l>
     <l n="70">Il Sole infetto</l>
     <l n="71">Rosseggia:</l>
     <l n="72">Foscheggia,</l>
     <l n="73">Cade il popolo a terra esangue e cieco;</l>
     <l n="74">Cormano, ardir, che Cucullino è teco.</l>
    </lg>
    <lg n="5">
     <l n="75">Sì Carilo cantava, allor che apparve</l>
     <l n="76">Un figlio del nemico; ei getta a terra</l>
     <l n="77">La rintuzzata lancia, e di Torlasto</l>
     <l n="78">Favella a nome, di Torlasto il duce</l>
     <l n="79">Dei guerrier dall'oscura onda del Lego,</l>
     <l n="80">Di colui che i suoi mille armati in campo</l>
     <l n="81">Traea contro Cormano al carro nato,</l>
     <l n="82">Contro il gentil Corman, che lungi stava</l>
     <l n="83">In Temora sonante. Il giovinetto</l>
     <l n="84">Pur allora addestrava il molle braccio</l>
     <l n="85">A spiegar l'arco, de' suoi padri l'asta</l>
     <l n="86">Ad inalzar. Ma non alzasti a lungo</l>
     <l n="87">L'asta de' padri tuoi, dolce-ridente</l>
     <l n="88">Raggio di gioventù. Fosca alle spalle</l>
     <l n="89">Già la morte ti sta, come di Luna</l>
     <l n="90">Tenebrosa metà, che alla crescente</l>
     <l n="91">Luce sta dietro, e la minaccia e preme.</l>
    </lg>
    <lg n="6">
     <l n="92">Alla presenza del cantor del Lego</l>
     <l n="93">Alzossi Cucullino, ed onor fece</l>
     <l n="94">De' canti al figlio, e gli offerì la conca,</l>
     <l n="95">Di letizia ospital diffonditrice.</l>
     <l n="96">Dolce voce del Lego, e ben che porti?</l>
     <l n="97">Disse, che vuol Torlasto? alla mia festa</l>
     <l n="98">Vien egli, o alla battaglia? Alla battaglia,</l>
     <l n="99">Sì, rispose il cantore, alla sonante</l>
     <l n="100">Tenzon dell'aste: non sì tosto il giorno</l>
     <l n="101">Sul Lego albeggierà, Torlasto in campo</l>
     <l n="102">Presenterassi a te. Vorrai tu dunque,</l>
     <l n="103">Re della nebulosa isola, armato</l>
     <l n="104">Venirne ad affrontar la sua possanza?</l>
     <l n="105">Orribile, fatale è la sua lancia,</l>
     <l n="106">Qual notturna meteora: egli l'inalza,</l>
     <l n="107">Piomba il popol prostrato; e del suo brando</l>
     <l n="108">Il vivo lampeggiar morte scintilla.</l>
    </lg>
    <lg n="7">
     <l n="109">E che perciò? questa terribil lancia</l>
     <l n="110">Temola io forse? il so, forte è Torlasto</l>
     <l n="111">Per mille eroi, ma nei perigli l'alma</l>
     <l n="112">Brillami in petto. No, cantor sul fianco</l>
     <l n="113">Non dorme no di Cucullin la spada:</l>
     <l n="114">M'incontrerà sul campo il nuovo Sole,</l>
     <l n="115">E sopra l'arme del figliuol di Semo</l>
     <l n="116">Rifletteranno i primi raggi suoi.</l>
     <l n="117">Ma tu, cantor, meco t'assidi, e facci</l>
     <l n="118">Udir la voce tua, vientene a parte</l>
     <l n="119">Della gioiosa conca, e di Temora</l>
     <l n="120">I canti odi tu pur. Di canti e conche,</l>
     <l n="121">Disse il cantor, tempo non è, qualora</l>
     <l n="122">S'accingono i possenti ad incontrarsi,</l>
     <l n="123">Come opposte del Lego onde cozzanti.</l>
    </lg>
    <lg n="8">
     <l n="124">O Slimora, Slimora, a chi ti stai</l>
     <l n="125">Sì tenebroso co' tuoi muti boschi?</l>
     <l n="126">Sopra i tuoi foschi</l>
     <l n="127">Gioghi, di stella alcuna</l>
     <l n="128">Il grazioso tremolar non pende;</l>
     <l n="129">Né presso ti risplende</l>
     <l n="130">Amico raggio di notturna Luna.</l>
    </lg>
    <lg n="9">
     <l n="131">Ma di morte atre meteore</l>
     <l n="132">Sanguinose ti circondano,</l>
     <l n="133">Ed acquose facce squallide</l>
     <l n="134">D'ombre pallide intorno volano.</l>
    </lg>
    <lg n="10">
     <l n="135">Perché perché ti stai</l>
     <l n="136">Lì co' tuoi boschi muto,</l>
     <l n="137">Negro Slimora di dolor vestuto?</l>
    </lg>
    <lg n="11">
     <l n="138">Ei partì col suo canto, e del suo canto</l>
     <l n="139">Accompagnò l'armoniose note</l>
     <l n="140">Carilo, e 'l lor concento assomigliava</l>
     <l n="141">A rimembranza di passate gioie:</l>
     <l n="142">Ch'a un tempo all'alma è dilettosa e trista.</l>
     <l n="143">L'udiron l'ombre de' cantori estinti</l>
     <l n="144">Dal fianco di Slimora, e lungo il bosco</l>
     <l n="145">Sparsesi soavissima armonia,</l>
     <l n="146">E rallegrarsi le notturne valli.</l>
     <l n="147">Così quando tranquillo Ossian riposasi</l>
     <l n="148">Del fervido meriggio nel silenzio,</l>
     <l n="149">Del venticello nella valle florida,</l>
     <l n="150">La pecchia della rupe errando mormora</l>
     <l n="151">Un cotal canzoncin che dolce fiedelo.</l>
     <l n="152">L'affoga ad or ad or l'aura che destasi,</l>
     <l n="153">Ma tosto riede il mormorio piacevole.</l>
     <l n="154">Su, disse allor di Semo il figlio, a' suoi</l>
     <l n="155">Cento cantor rivolto, alzate il canto</l>
     <l n="156">Del nobile Fingal, ch'egli udir suole</l>
     <l n="157">La sera, allor che a lui scendono i sogni</l>
     <l n="158">Del suo riposo, e che i cantor da lungi</l>
     <l n="159">Toccano l'arpa, e debil luce irraggia</l>
     <l n="160">Le muraglie di Selma. Oppur di Lara</l>
     <l n="161">Membrate il lutto, ed i sospir d'Alcleta</l>
     <l n="162">Rinnovellate, che suo figlio indarno</l>
     <l n="163">Già rintracciando pe' suoi colli, e vide</l>
     <l n="164">L'arco suo nella sala. E tu frattanto</l>
     <l n="165">A quel ramo colà, Carilo, appendi</l>
     <l n="166">Lo scudo di Cabar; siavi dappresso</l>
     <l n="167">Di Cucullino la lancia, onde s'inalzi</l>
     <l n="168">Col bigio lume d'oriente il suono</l>
     <l n="169">Della mia pugna. Sull'avito scudo</l>
     <l n="170">Posò l'eroe, s'alzò di Lara il canto.</l>
     <l n="171">Stavan lungi i cantor, Carilo solo</l>
     <l n="172">È presso il duce; sue furon le note</l>
     <l n="173">Flebili, e mesto suono uscio dell'arpa.</l>
    </lg>
    <lg n="12">
     <l n="174">Sì Carilo cantò; sopra il suo scudo</l>
     <l n="175">L'Eroe si stava ad ascoltarlo intanto.</l>
     <l n="176">Posaronsi i cantor sulle lor arpe,</l>
     <l n="177">E scese il sonno dolcemente intorno.</l>
     <l n="178">Desto era sol di Semo il figlio, e fisa</l>
     <l n="179">Nella guerra avea l'alma: omai la fiamma</l>
     <l n="180">Già decadendo dell'accese querce.</l>
     <l n="181">Debole intorno rosseggiante luce</l>
     <l n="182">Spargesi, roca voce odesi: l'ombra</l>
     <l n="183">Vien di Calmarre: ella al notturno raggio</l>
     <l n="184">Lentamente passeggia; oscura al fianco</l>
     <l n="185">Soffia la sua ferita, erra scomposta</l>
     <l n="186">La chioma, in volto ha tetra gioia, e sembra</l>
     <l n="187">Che Cucullino alla sua grotta inviti.</l>
    </lg>
    <lg n="13">
     <l n="188">O della notte nebulosa figlio,</l>
     <l n="189">Disse il duce d'Erina, e perché fitti</l>
     <l n="190">Tieni tu in me quei tenebrosi sguardi,</l>
     <l n="191">Ombra del fier Calmar? figlio di Mata,</l>
     <l n="192">Vorrestù spaventarmi, ond'io men fugga</l>
     <l n="193">Dalla battaglia? la tua destra in guerra</l>
     <l n="194">Fiacca non fu, né 'l tuo parlar di pace.</l>
     <l n="195">Quanto da quel di pria, duce di Lara,</l>
     <l n="196">Torni diverso a me, se forse adesso</l>
     <l n="197">Mi consigli a fuggir! Ma no, Calmarre,</l>
     <l n="198">Fuga mai non conobbi, e non mai l'ombre</l>
     <l n="199">Mi spaventaro: essa san poco, e fiacche</l>
     <l n="200">Son le lor destre, ed han nel vento albergo.</l>
     <l n="201">Nei perigli il mio cor cresce, e s'allegra</l>
     <l n="202">Nel fragor dell'acciar. Parti, e t'ascondi</l>
     <l n="203">Dentro la grotta tua: no, di Calmarre</l>
     <l n="204">Tu non sei l'ombra; ei si pascea di pugne,</l>
     <l n="205">Ed era il braccio suo tuono del cielo.</l>
    </lg>
    <lg n="14">
     <l n="206">Nel suo nembo ei partì lieto, che intese</l>
     <l n="207">Della sua lode il suon. Dall'oriente</l>
     <l n="208">Bigio raggio spuntò: picchiasi tosto</l>
     <l n="209">Lo scudo di Cabarre. A quel rimbombo</l>
     <l n="210">Tutti i guerrieri della verde Ullina</l>
     <l n="211">S'uniro, e alzossi un romorio confuso,</l>
     <l n="212">Come muggito d'ingrossati fiumi.</l>
     <l n="213">S'ode sul Lego il bellicoso corno,</l>
     <l n="214">Torlasto appare. A che ne vien'con tutti,</l>
     <l n="215">Cucullino, i tuoi mille ad incontrarmi?</l>
     <l n="216">Disse il duce del Lego. Io ben conosco</l>
     <l n="217">Del tuo braccio il vigor; vivace fiamma</l>
     <l n="218">È l'alma tua. Che non scendiamo adunque</l>
     <l n="219">A pugnar soli, e non lasciam che intanto</l>
     <l n="220">Stian mirando le schiere i nostri fatti?</l>
     <l n="221">Stiano a mirarci nella nostra possa,</l>
     <l n="222">Simili a rimugghianti onde rotantisi</l>
     <l n="223">A scoglio intorno: al periglioso aspetto</l>
     <l n="224">Fugge il nocchier pien di spavento, e stassi</l>
     <l n="225">L'aspro conflitto a risguardar da lungi.</l>
    </lg>
    <lg n="15">
     <l n="226">Ah, Cucullin soggiunse, a par del Sole</l>
     <l n="227">Tu mi brilli nel cor: forte è, Torlasto,</l>
     <l n="228">Il braccio tuo, del mio furor ben degno.</l>
     <l n="229">Scostatevi, o guerrier, fatevi al fianco</l>
     <l n="230">Dell'oscuro Slimora; e 'l vostro duce</l>
     <l n="231">State a mirar nel memorabil giorno</l>
     <l n="232">Della sua fama. Odi cantor, se pure</l>
     <l n="233">Oggi cader dee Cucullino, al prode</l>
     <l n="234">Conal tu di', ch'io mi lagnai coi venti</l>
     <l n="235">Che di Togorma imperversar su i flutti.</l>
     <l n="236">Mai dalla pugna ei non mancò, qualora</l>
     <l n="237">La mia fama il chiedea. Fa' che il suo brando</l>
     <l n="238">Come raggio del cielo il buon Cormano</l>
     <l n="239">Circondi in guerra, e in minacciosi giorni</l>
     <l n="240">Suoni in Temora il suo fedel consiglio.</l>
    </lg>
    <lg n="16">
     <l n="241">Mosse l'Eroe nel rimbombar dell'armi,</l>
     <l n="242">Come di Loda il formidato atroce</l>
     <l n="243">Spirto, che nell'orribile fracasso</l>
     <l n="244">Di ben mille tempeste esce, e dagli occhi</l>
     <l n="245">Slancia battaglia. Ei siede alto sul nembo</l>
     <l n="246">Là sopra i mari di Loclin; sul brando</l>
     <l n="247">Pose la nera destra, e a gara i venti</l>
     <l n="248">Van sollevando l'avvampante chioma.</l>
     <l n="249">Non men di lui terribile a vedersi,</l>
     <l n="250">Nel memorabil dì della sua fama,</l>
     <l n="251">Cucullin s'avanzò. Cadde Torlasto</l>
     <l n="252">Per la sua man, pianser del Lego i duci.</l>
     <l n="253">Corrono frettolosi essi, ed intorno</l>
     <l n="254">A Cucullin si stringono affollati,</l>
     <l n="255">Quai nubi, del deserto. A mille a mille</l>
     <l n="256">Volar, vibrar, scender vedresti, alzarsi</l>
     <l n="257">Dardi, spade, aste, armati, arme, ed a fronte</l>
     <l n="258">Cingerlo e a tergo ad un sol tempo: ei stette</l>
     <l n="259">Quale in turbato mar scoglio; d'intorno</l>
     <l n="260">Cadono, egli nel sangue alto passeggia.</l>
     <l n="261">Ne rimbomba Slimora: in suo soccorso</l>
     <l n="262">Corron d'Ullina i figli, e lungo il Lego</l>
     <l n="263">La pugna errò; vinse d'Erina il duce.</l>
     <l n="264">Egli tornò della sua fama in mezzo,</l>
     <l n="265">Ma pallido tornò; tenebrosa era</l>
     <l n="266">Gioia nel volto suo; gli occhi in silenzio</l>
     <l n="267">Gira; pendegli il brando; ad ogni passo</l>
     <l n="268">Tremagli l'asta in man. Carilo, e disse</l>
     <l n="269">Languidamente, già manca la forza</l>
     <l n="270">Di Cucullino, i miei giorni recisi</l>
     <l n="271">Già son cogli anni che passaro; il Sole</l>
     <l n="272">Più a me non sorgerà; gli amici in traccia</l>
     <l n="273">N'andran, né troverammi; il buon Cormano</l>
     <l n="274">Dirà piangendo, ov'è di Tura il duce?</l>
     <l n="275">Ma grandeggia il mio nome, e la mia fama</l>
     <l n="276">Sta nel canto dei vati. I giovinetti</l>
     <l n="277">Diranno a sé medesmi: oh moriss'io</l>
     <l n="278">Qual morì Cucullin! come una veste</l>
     <l n="279">Lo coprì la sua gloria; e del suo nome</l>
     <l n="280">La luce abbaglia. Carilo, dal fianco</l>
     <l n="281">Traggimi il dardo; sotto a quella quercia</l>
     <l n="282">Adatta Cucullin, ponivi accanto</l>
     <l n="283">Lo scudo di Cabarre, ond'io sia visto</l>
     <l n="284">Giacer fra l'arme de' miei padri. E cadi,</l>
     <l n="285">Figlio di Semo? alto sospir traendo,</l>
     <l n="286">Carilo disse, e incominciò dolente:</l>
    </lg>
    <lg n="17">
     <l n="287">Di Tura in su le squallide</l>
     <l n="288">Mura siede il silenzio,</l>
     <l n="289">E Dunscaglia ricoprono</l>
     <l n="290">Tenebre di dolor.</l>
    </lg>
    <lg n="18">
     <l n="291">In giovinezza florida,</l>
     <l n="292">Resta soletta e vedova</l>
     <l n="293">La vaga sposa amabile,</l>
     <l n="294">Ed orbo resta e misero</l>
     <l n="295">Il figlio del tuo amor.</l>
    </lg>
    <lg n="19">
     <l n="296">Verrà coi vezzi teneri,</l>
     <l n="297">Vedrà la madre in lagrime;</l>
     <l n="298">E la cagione incognita</l>
     <l n="299">Del pianto chiederà.</l>
    </lg>
    <lg n="20">
     <l n="300">Alzerà gli occhi il semplice;</l>
     <l n="301">E nella sala pendere</l>
     <l n="302">Il brando formidabile</l>
     <l n="303">Del padre suo vedrà.</l>
    </lg>
    <lg n="21">
     <l n="304">Vede il brando del padre:</l>
     <l n="305">Quel brando e di chi è? piange la madre.</l>
    </lg>
    <lg n="22">
     <l n="306">Chi viene a noi,</l>
     <l n="307">Come cerva ne vien seguita in caccia?</l>
     <l n="308">Vanno in traccia</l>
     <l n="309">Errando dell'amico i sguardi suoi.</l>
     <l n="310">O Conallo, o Conal, che ti trattenne,</l>
     <l n="311">Quando cadde l'Eroe nel gran cimento?</l>
     <l n="312">Fremeanti i flutti di Togorma intorno?</l>
     <l n="313">O pur del mezzogiorno</l>
     <l n="314">Dentro le vele tue soffiava il vento?</l>
     <l n="315">Cadder, Conallo, i forti;</l>
     <l n="316">Caddero, e non ci fosti: alcun nol dica</l>
     <l n="317">Mi Morven là nella selvosa terra;</l>
     <l n="318">Alcun nol dica in Selma:</l>
     <l n="319">Sospirerà Fingallo,</l>
     <l n="320">E del deserto piangeranno i figli.</l>
    </lg>
    <lg n="23">
     <l n="321">Presso l'onde del Lego alzano i duci</l>
     <l n="322">La tomba dell'Eroe: giace in disparte</l>
     <l n="323">Il fido Lua, di Cucullin compagno</l>
     <l n="324">nella caccia dei cervi; alzasi il lutto.</l>
    </lg>
    <lg n="24">
     <l n="325">Grande in battaglia</l>
     <l n="326">Sir di Duncaglia,</l>
     <l n="327">O benedetta</l>
     <l n="328">Anima gloriosa, anima eletta.</l>
    </lg>
    <lg n="25">
     <l n="329">Qual torrente che d'alto precipita</l>
     <l n="330">Fragorosissimo, irreparabile,</l>
     <l n="331">Indomabile,</l>
     <l n="332">Era la tua possanza, alto guerrier.</l>
    </lg>
    <lg n="26">
     <l n="333">Fu veloce com'ala dell'aquila</l>
     <l n="334">Rapidissima, infaticabile;</l>
     <l n="335">Formidabile</l>
     <l n="336">Del tuo brando il sanguigno atro sentier.</l>
    </lg>
    <lg n="27">
     <l n="337">All'acciar forte</l>
     <l n="338">L'orme di morte</l>
     <l n="339">Dietro correano, ov'ei volgeasi irato.</l>
    </lg>
    <lg n="28">
     <l n="340">O benedetta</l>
     <l n="341">L'anima eletta</l>
     <l n="342">Del gran figlio di Semo, al carro nato.</l>
    </lg>
    <lg n="29">
     <l n="343">Tu non cadesti esangue</l>
     <l n="344">Per man d'eroe famoso,</l>
     <l n="345">E non tinse il tuo sangue</l>
     <l n="346">L'asta del valoroso.</l>
    </lg>
    <lg n="30">
     <l n="347">Acuta freccia,</l>
     <l n="348">Come da nuvola</l>
     <l n="349">Morte ascosa volò.</l>
     <l n="350">Né di ciò avvidesi</l>
     <l n="351">La destra ignobile,</l>
     <l n="352">Che 'l dardo rio scoccò.</l>
    </lg>
    <lg n="31">
     <l n="353">Dardo fatal, che i nostri vanti atterra,</l>
     <l n="354">Pace sia teco</l>
     <l n="355">Dentro il tuo speco,</l>
     <l n="356">Di Dunscaglia signor, nembo di guerra.</l>
    </lg>
    <lg n="32">
     <l n="357">Fugge smarrito da Temora il forte,</l>
     <l n="358">Meste le porte - son, mute le sale;</l>
     <l n="359">Giace il regale - giovinetto in duolo:</l>
     <l n="360">E inerme e solo - il tuo tornar non vede;</l>
     <l n="361">Ei di te chiede - e ti richiama invano.</l>
     <l n="362">Piangi, Cormano - desolato e lasso:</l>
     <l n="363">Il forte è basso - tua difesa e schermo;</l>
     <l n="364">Tu resti infermo. - Ecco i nemici stanno</l>
     <l n="365">Pronti in tuo danno - ahi non è più 'l tuo duce.</l>
     <l n="366">È la tua luce - a tramontar vicina.</l>
    </lg>
    <lg n="33">
     <l n="367">Dolce riposo</l>
     <l n="368">Godi, o famoso,</l>
     <l n="369">Chiaro Sol degli eroi, scudo d'Erina,</l>
     <l n="370">Ita è la speme tua, sposa fedele,</l>
     <l n="371">Oimè che dei tu far?</l>
    </lg>
    <lg n="34">
     <l n="372">Più non potrai veder l'amate vele</l>
     <l n="373">Nella spuma del mar.</l>
    </lg>
    <lg n="35">
     <l n="374">Alla spiaggia non più, solo al deserto</l>
     <l n="375">Volti i tuoi passi or son.</l>
    </lg>
    <lg n="36">
     <l n="376">Non è l'orecchio tuo teso ed aperto</l>
     <l n="377">De' suoi nocchieri al suon.</l>
    </lg>
    <lg n="37">
     <l n="378">Scapigliata</l>
     <l n="379">Desolata</l>
     <l n="380">Giace nella sua sala, e vede l'armi</l>
     <l n="381">Di lui che più non è. Bragela misera!</l>
     <l n="382">Pregno di lagrime</l>
     <l n="383">Hai l'occhio, e languide</l>
     <l n="384">Le membra, e pallida</l>
     <l n="385">La faccia e tenebrosa.</l>
    </lg>
    <lg n="38">
     <l n="386">O benedetta</l>
     <l n="387">Anima eletta,</l>
     <l n="388">Dolce pace ti sia, dolce riposa.</l>
    </lg>
   </lg>
  </body>
 </text>
</TEI>