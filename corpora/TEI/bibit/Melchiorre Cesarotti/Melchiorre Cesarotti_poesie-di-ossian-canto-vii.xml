<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - CANTO VII</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">18</measure>
    <measure unit="line">427</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-canto-vii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - CANTO VII</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - CANTO VII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Dalle bosco-cerchiate onde del Lego</l>
     <l n="2">S'alza, e nell'aere in tortuosi gorghi</l>
     <l n="3">Poggia lurida nebbia, allor che chiuse</l>
     <l n="4">Son d'occidente le cerulee porte</l>
     <l n="5">Rincontro all'aquilino occhio del Sole.</l>
     <l n="6">Ampio si spande sul ruscel di Lara</l>
     <l n="7">L'atro e denso vapor; nuotavi a stento</l>
     <l n="8">La Luna in mezzo, qual ferrigno scudo,</l>
     <l n="9">Ed or galleggia, or vi si tuffa e perde.</l>
     <l n="10">Di cotal nebbia i subitani aspetti</l>
     <l n="11">Veston gli antichi spirti, allor che vanno</l>
     <l n="12">Da nembo a nembo per la buia notte.</l>
     <l n="13">Talor misti col vento han per costume</l>
     <l n="14">Sopra la tomba di campion possente</l>
     <l n="15">Rotolar quella nebbia, asilo e veste</l>
     <l n="16">Delle ignude ombre, insin ch'indi le inalzi</l>
     <l n="17">A più puro soggiorno aura di canto.</l>
    </lg>
    <lg n="2">
     <l n="18">Venne un suono dal deserto: era Conarte</l>
     <l n="19">Regnator d'Inisfela; ei la sua nebbia</l>
     <l n="20">Sopra la tomba di Fillan riversa</l>
     <l n="21">Presso il ceruleo Luba: oscuro e mesto</l>
     <l n="22">Entro il lurido suo solco fumoso</l>
     <l n="23">Sedea lo spirto; ad or ad ora il nembo</l>
     <l n="24">Levasi, e via nel soffia; egli ben tosto</l>
     <l n="25">Ritorna: ei torna con protesi sguardi,</l>
     <l n="26">E serpeggianti nebulosi crini.</l>
    </lg>
    <lg n="3">
     <l n="27">È buio: posa l'oste: è spento il foco</l>
     <l n="28">Sul poggio di Fingallo. Il Re giacea</l>
     <l n="29">Solingo e fosco sull'avito scudo:</l>
     <l n="30">Socchiusi ha gli occhi in lieve sonno: a lui</l>
     <l n="31">Venne la voce di Fillan. Di Clato</l>
     <l n="32">Dorme lo sposo? può posar tranquillo</l>
     <l n="33">Il padre dell'estinto? Oblio ricopre</l>
     <l n="34">L'infelice Fillano? ah padre! - Ah Figlio!</l>
     <l n="35">D'uopo fors'è che a mescolar si venga</l>
     <l n="36">La tua voce a' miei sogni? Ohimè! poss'io</l>
     <l n="37">Obliarti, o Fillan? poss'io scordarmi</l>
     <l n="38">Colà nel campo il tuo sentier di foco?</l>
     <l n="39">No, sì liev'orma di Fingallo in core</l>
     <l n="40">Non sogliano stampar del prode i fatti,</l>
     <l n="41">E d'un prode ch'è figlio: essi non sono</l>
     <l n="42">Fuggitivo balen: sì ti rammento,</l>
     <l n="43">Fillan diletto il mio furor ben tosto</l>
     <l n="44">Lo ti dirà, ch'ei già divampa. Afferra</l>
     <l n="45">La mortifera lancia, e ne percote</l>
     <l n="46">Quel che d'alto pendea funesto scudo,</l>
     <l n="47">Cupo-sonante, annunziator di guerra.</l>
     <l n="48">D'ogni parte a quel suon volaro in frotta</l>
     <l n="49">Ombre, e fer massa e velo al ciel: tre volte</l>
     <l n="50">Dalla ventosa valle uscir le cupe</l>
     <l n="51">Voci dei morti, e dei cantor non tocche</l>
     <l n="52">Mandaron l'arpe un suon lugubre e fioco.</l>
     <l n="53">Lo scudo ei ricolpì: battaglie alzarsi</l>
     <l n="54">Nei sogni del suo popolo; sfavilla</l>
     <l n="55">Su i loro spirti sanguinosa zuffa:</l>
     <l n="56">Alteri re d'azzurri scudi al campo</l>
     <l n="57">Scendono, armate fuggono disperse</l>
     <l n="58">Bieco-guardanti e gloriosi fatti</l>
     <l n="59">Veggonsi trasparir confusamente</l>
     <l n="60">Fra le raggianti dell'acciar scintille.</l>
     <l n="61">Ma quando alzossi il terzo suon, d'intorno</l>
     <l n="62">Le nubi rintronar, balzaro i cervi</l>
     <l n="63">Dalle concave rupi, e nel deserto</l>
     <l n="64">S'udir le strida di smarriti augelli,</l>
     <l n="65">Che mal securi rintanar fra i nembi.</l>
     <l n="66">Tutti ad un punto, al poderoso suono</l>
     <l n="67">Di Fingallo, i guerrier scossersi, all'asta</l>
     <l n="68">Corron le destre: or che sarà? silenzio</l>
     <l n="69">Riede ben tosto: ognun conobbe il picchio</l>
     <l n="70">Del regio scudo: a poco a poco il sonno</l>
     <l n="71">Torna ai lor occhi; è cheto il campo e fosco.</l>
    </lg>
    <lg n="4">
     <l n="72">Ma non scende sopor sopra il tuo ciglio,</l>
     <l n="73">O figlia di Gomorre. Udì Sulmalla</l>
     <l n="74">Il terribil fragor; s'alza, rivolge</l>
     <l n="75">Verso il re d'Ata il piè: potria il periglio</l>
     <l n="76">Scuoter l'anima audace? in dubbio stassi,</l>
     <l n="77">E l'occhio tende per mirarlo. Il cielo</l>
     <l n="78">Ardea di tutte stelle: ecco di nuovo</l>
     <l n="79">Suona lo scudo: e che sarà? si scaglia,</l>
     <l n="80">S'arresta; or vanne, or vien; voce tremante</l>
     <l n="81">L'esce a metà, l'altra s'affoga e manca.</l>
     <l n="82">Gli si fa presso, ed il campion rimira</l>
     <l n="83">In mezzo all'arme, che del cielo ai fochi,</l>
     <l n="84">Mettevan raggi; per le spalle il vento</l>
     <l n="85">Facea del lungo crin flagelli al petto.</l>
     <l n="86">Miralo, e incerta e timorosa il passo</l>
     <l n="87">Rivolge addietro. - Il condottier d'Erina</l>
     <l n="88">Ch'io svegli? a che? de' suoi riposi il sogno,</l>
     <l n="89">Vergine d'Inisuna, ah! tu non sei.</l>
     <l n="90">Cresce il fragor, cresce il terror: un tremito</l>
     <l n="91">Prendela, l'elmo appiè cadele: ed alto,</l>
     <l n="92">Mentr'ei giù scende rotolon, del Luba</l>
     <l n="93">La balza n'eccheggiò. Catmorre in quella</l>
     <l n="94">Scosso dai sogni, un cotal poco alzossi</l>
     <l n="95">Sotto l'albero suo, videsi innanzi</l>
     <l n="96">La bella forma: una rossiccia stella</l>
     <l n="97">Godea di scintillar tra ciocca e ciocca</l>
     <l n="98">Dell'ondeggiante chioma. A che ten vieni,</l>
     <l n="99">De' sogni miei nella stagion tranquilla?</l>
     <l n="100">Disse Catmor; chi sei? m'arrechi forse</l>
     <l n="101">Qualche nuova di guerra? o stammi innanzi</l>
     <l n="102">Forma d'antiche etadi, e voce ascolto,</l>
     <l n="103">Ch'esce fuor d'una nube ad annunziarmi</l>
     <l n="104">Il periglio d'Erina? - A te non vegno</l>
     <l n="105">Notturno esplorator; né voce io sono</l>
     <l n="106">Ch'esca da nube: un tuo fedel son io,</l>
     <l n="107">Che pur ti avverte del periglio estremo</l>
     <l n="108">Che ad Erina sovrasta. O duce d'Ata,</l>
     <l n="109">Odi tu questo suono? il fiacco al certo</l>
     <l n="110">Questi non è, che sparge alto sul vento</l>
     <l n="111">I suoi segni di guerra. - E i segni suoi</l>
     <l n="112">Sparga a sua posta, essi a Catmor son arpe.</l>
     <l n="113">Grande è la gioia mia, grande, e divampa</l>
     <l n="114">Su tutti i miei pensieri; è questa appunto</l>
     <l n="115">La musica dei regi, essa n'accende</l>
     <l n="116">Gli audaci spirti a gloriose imprese.</l>
     <l n="117">Solo il codardo nella valle erbosa</l>
     <l n="118">Dell'auretta soggiorna, ove le nebbie</l>
     <l n="119">Al serpeggiante rio di sé fan velo:</l>
     <l n="120">Là ricovra, se vuoi. - Codardi e fiacchi,</l>
     <l n="121">Re de' mortali, già non furo i padri</l>
     <l n="122">Della mia stirpe; essi tra guerre avvolti</l>
     <l n="123">Vissero ognor nelle lontane terre:</l>
     <l n="124">Pur non s'allegra l'alma mia nei tetri</l>
     <l n="125">Segni di morte. Esce colui, m'intendi?</l>
     <l n="126">Che mai non cede. Il tuo cantor di pace</l>
     <l n="127">Manda, Catmorre. Inumidissi il ciglio</l>
     <l n="128">Del guerriero a quel suon; stette qual roccia</l>
     <l n="129">Stillante, immota; quell'amabil voce,</l>
     <l n="130">Quasi auretta sull'anima gli corse,</l>
     <l n="131">E risvegliò la cara rimembranza</l>
     <l n="132">Delle contrade ov'ella avea soggiorno</l>
     <l n="133">Lungo i pacati suoi ruscelli, innanzi</l>
     <l n="134">Ch'ei gisse al campo con Gomorre. O figlia</l>
     <l n="135">Dei stranieri, diss'egli (ella tremante</l>
     <l n="136">Fessi addietro a tai detti) è molto tempo</l>
     <l n="137">Ch'io t'adocchiai sotto il mentito acciaro,</l>
     <l n="138">Giovine pianta d'Inisuna e bella.</l>
     <l n="139">Ma che? meco diss'io, fera tempesta</l>
     <l n="140">M'accerchia l'alma, a che degg'io fissarmi</l>
     <l n="141">A vagheggiar quel grazioso raggio,</l>
     <l n="142">Pria che rieda il seren? Ma tu donzella,</l>
     <l n="143">Cessa di paventar: pallor mi tinse</l>
     <l n="144">Forse la faccia di Fingallo al suono?</l>
     <l n="145">La stagion del periglio è dessa appunto</l>
     <l n="146">La stagion del mio cor; gonfiasi allora</l>
     <l n="147">Qual torrente spumoso, e mi sospinge</l>
     <l n="148">A rovesciar la poderosa piena</l>
     <l n="149">Sopra i nemici. Or tu m'ascolta: sotto</l>
     <l n="150">L'erma balza di Lona appresso un rivo</l>
     <l n="151">Nei grigi crini dell'età soggiorna</l>
     <l n="152">Clomalo re dell'arpe; a lui sul capo</l>
     <l n="153">Fischia una quercia, e i cavrioli intorno</l>
     <l n="154">Van saltellando in graziose tresche.</l>
     <l n="155">Della zuffa il fragor fere non lungi</l>
     <l n="156">L'orecchio suo, mentr'ei curvo si volve</l>
     <l n="157">Nei pensieri degli anni: il tuo riposo</l>
     <l n="158">Sia qui Sulmalla, infin che cessa il rugghio</l>
     <l n="159">Della battaglia, infin ch'io spunto, o bella,</l>
     <l n="160">Nelle vittoriose arme sonanti</l>
     <l n="161">Fuor della nebbia che circonda il seggio</l>
     <l n="162">Del diletto amor mio. Subita luce</l>
     <l n="163">Balenò della vergine sull'alma:</l>
     <l n="164">S'alza accesa, il risguarda; ah! grida, innanzi</l>
     <l n="165">Fia ch'aquila del ciel s'arretri e lasci</l>
     <l n="166">Quella che l'asseconda aura corrente,</l>
     <l n="167">Allor che, grata tenerella preda,</l>
     <l n="168">Sotto gli occhi le stan cervetti e damme,</l>
     <l n="169">Di quel che il gran Catmorre unqua sia svolto</l>
     <l n="170">Dalla zuffa di gloria: ah possa almeno</l>
     <l n="171">Tosto vederti, o mio guerrier diletto,</l>
     <l n="172">Dolce spuntar sul nebuloso Lona,</l>
     <l n="173">Bramata luce. Insin che ancor sei lungi,</l>
     <l n="174">Batti, Catmor, batti lo scudo, ond'io</l>
     <l n="175">Mi riconforti, e rassereni il core</l>
     <l n="176">Tenebroso per te. Ma se tu cadi...</l>
     <l n="177">Io sono in terra di stranieri, io resto</l>
     <l n="178">Desolata, perduta; ah manda, o caro,</l>
     <l n="179">Fuor d'una nube la tua voce amata</l>
     <l n="180">A Sulmalla che langue, e a te la chiama.</l>
     <l n="181">O ramicello di Lumon gentile,</l>
     <l n="182">A che ti scuoti per terrore, e chini,</l>
     <l n="183">Quasi ad irreparabile tempesta,</l>
     <l n="184">Le verdi cime? ah non temer, Catmorre</l>
     <l n="185">Più d'una volta dall'oscuro campo</l>
     <l n="186">Tornò famoso; a me di morte i dardi</l>
     <l n="187">Son grandine, non altro; e dal mio scudo</l>
     <l n="188">Spuntati al suolo rimbalzar sovente.</l>
     <l n="189">Spesso da buia guerra uscir fui visto</l>
     <l n="190">Quasi meteora, che vermiglia appare</l>
     <l n="191">Fuor d'una nube a scolorarla intesa.</l>
     <l n="192">Statti tranquilla, e non uscir dall'antro</l>
     <l n="193">Del tuo riposo, quando ingrossa e freme</l>
     <l n="194">Il rugghio della mischia: allor potrebbe</l>
     <l n="195">Il nemico scappar, come altre volte</l>
     <l n="196">Accadde al tempo de' miei padri. Acerbo</l>
     <l n="197">Giunse nunzio a Sommor che 'l pro' Clunarte</l>
     <l n="198">Fu spento in guerra da Corman: tre giorni</l>
     <l n="199">Stettesi fosco sul fratello anciso.</l>
     <l n="200">Videlo muto la sua sposa, e tosto</l>
     <l n="201">Presagì la battaglia: occultamente</l>
     <l n="202">L'arco assettò per seguitar l'eroe.</l>
     <l n="203">Non era Ata per lei che orrore e lutto,</l>
     <l n="204">S'era lungi Sommor. Di notte alfine</l>
     <l n="205">Dai lor cento ruscei sboccaro a torme</l>
     <l n="206">D'Alnecma i figli: il bellicoso segno</l>
     <l n="207">Colpiti aveagli, e bellicosa rabbia</l>
     <l n="208">In lor si accese: s'avviar fremendo</l>
     <l n="209">Ver la boscosa Ullina. Il Re sovente</l>
     <l n="210">Ad animargli percotea lo scudo</l>
     <l n="211">Di guerra condottier: moveagli addietro</l>
     <l n="212">Sulallina gentil su i colli ondosi,</l>
     <l n="213">E lì d'alto parea vivida stella</l>
     <l n="214">Allumatrice dei notturni passi</l>
     <l n="215">Del popol suo per la soggetta valle.</l>
     <l n="216">Non s'attentava d'appressarsi al Duce,</l>
     <l n="217">Che in Ata la credea: ma quando il rugghio</l>
     <l n="218">Crebbe della battaglia, oste sopr'oste</l>
     <l n="219">Ravviluppata rotolava, ardea</l>
     <l n="220">Sommor qual foco incenditor del cielo.</l>
     <l n="221">La crinisparsa Sulallina accorse,</l>
     <l n="222">Che pel suo re tremava: ei della zuffa</l>
     <l n="223">Rattenne il corso, onde salvar la bella,</l>
     <l n="224">Vaghezza degli eroi. Di notte intanto</l>
     <l n="225">Il nemico fuggio; Clunarte inulto</l>
     <l n="226">Dormì senza il suo sangue, il sangue ostile</l>
     <l n="227">Che sulla tomba del guerrier dovea</l>
     <l n="228">Sgorgarsi a dissetar l'ombra dolente.</l>
     <l n="229">Non si crucciò Sommor; ma foschi e tristi</l>
     <l n="230">Furo i suoi giorni; Sulallina errava</l>
     <l n="231">Sul natio rivo, lagrimosa il ciglio,</l>
     <l n="232">Sogguardava il guerrier quand'era avvolto</l>
     <l n="233">Fra' pensier suoi, ma timida ben tosto</l>
     <l n="234">S'ascondea dal suo sguardo, e ad altra parte</l>
     <l n="235">Volgeva i lenti solitari passi.</l>
     <l n="236">Sorse alfin la battaglia, e via qual nembo</l>
     <l n="237">Sgombrò la nebbia dal suo spirto; il Duce</l>
     <l n="238">Caramente sorrise, in rimirando</l>
     <l n="239">L'amata faccia, e della mano il dolce</l>
     <l n="240">Tra corda e corda biancheggiar vezzoso.</l>
    </lg>
    <lg n="5">
     <l n="241">Tacque, ciò detto, il correttor d'Erina;</l>
     <l n="242">E avviossi colà, dove il suo scudo</l>
     <l n="243">Pendea dal ramo d'un muscoso tronco</l>
     <l n="244">Sopra l'ondoso strepitar del Luba.</l>
     <l n="245">Sette cerchi sorgean gradatamente</l>
     <l n="246">Sopra il brocchiero, e quinci uscian le sette</l>
     <l n="247">Voci del Re, che de' suoi vari cenni</l>
     <l n="248">Annunziatrici si spargean al vento,</l>
     <l n="249">Dai duci accolte e tra i guerrier diffuse.</l>
     <l n="250">Sopra ciascun de' cerchi una notturna</l>
     <l n="251">Stella è scolpita: Camato vi splende,</l>
     <l n="252">La ben-chiomata; da una nube spunta</l>
     <l n="253">Colderna; Uloico di nebbiosa vesta</l>
     <l n="254">Velata appare; di Catlin sul balzo</l>
     <l n="255">Vedi i bei raggi scintillar; Reldura</l>
     <l n="256">Mezzo con dolce tremolio sorride</l>
     <l n="257">Sopra l'onda cerulea, e mezzo in essa</l>
     <l n="258">Tinge la vaga occidental sua luce.</l>
     <l n="259">Rossiccio l'occhio di Bertin risguarda</l>
     <l n="260">Tra fronda e fronda al cacciator che lieto</l>
     <l n="261">Di notte alla magion torna, e le spoglie</l>
     <l n="262">Di snello cavriol porta sul dorso.</l>
     <l n="263">Ma sfavillante di sereno lume</l>
     <l n="264">Brilla in mezzo Tontena, astro cortese,</l>
     <l n="265">Che per la notte si fè lampa e scorta</l>
     <l n="266">A Larto ondi-vagante, a Larto audace,</l>
     <l n="267">Che tra i figli di Bolga osò primiero</l>
     <l n="268">Con fermo cor peregrinar su i venti.</l>
     <l n="269">Sul mar profondo si spargean del Duce</l>
     <l n="270">Le di candido sen vele volanti</l>
     <l n="271">Ver l'ondosa Inisfela, oscura notte</l>
     <l n="272">Tutto il cingea con tenebrose falde.</l>
     <l n="273">Sbuffava il vento disuguale, e d'onda</l>
     <l n="274">Trabalzavalo in onda; allor mostrossi</l>
     <l n="275">Tontena igni-crinita, e in due partendo</l>
     <l n="276">La nube opposta, al buon guerrier sorrise;</l>
     <l n="277">Allegrossene Larto, e benedisse</l>
     <l n="278">Quel che la via segnogli amico raggio.</l>
    </lg>
    <lg n="6">
     <l n="279">Sotto la lancia di Catmor s'intese</l>
     <l n="280">Suonar la voce che i cantori invita.</l>
     <l n="281">Quegli accorser con l'arpe, e tutti a prova</l>
     <l n="282">Già tentavan le corde. In ascoltarli</l>
     <l n="283">Gioinne il Re, qual peregrin che ascolta</l>
     <l n="284">In sul mattin romoreggiar da lungi</l>
     <l n="285">Grato concento di loquaci rivi.</l>
    </lg>
    <lg n="7">
     <l n="286">Ond'è, disse Fonar, che per la queta</l>
     <l n="287">Stagion del suo riposo a sé ci appella</l>
     <l n="288">D'Erina il correttor? L'avite forme</l>
     <l n="289">S'affacciaro a' suoi sogni? o forse assise</l>
     <l n="290">In quella nube ad aspettar si stanno</l>
     <l n="291">Il canto di Fonarre? Aman sovente</l>
     <l n="292">Gli antichi padri visitar le piagge,</l>
     <l n="293">Ove i lor figli a sollevar son pronti</l>
     <l n="294">L'asta di guerra: o scioglierem noi forse</l>
     <l n="295">Canto di lode a quel terror dei forti,</l>
     <l n="296">Al furibondo struggitor del campo,</l>
     <l n="297">Sir di Moma selvosa? Oblio non copre</l>
     <l n="298">Disse Catmor, quel bellicoso nembo.</l>
     <l n="299">Cantor d'antichi tempi, alto Moilena</l>
     <l n="300">Sorger vedrà di quel campion la tomba,</l>
     <l n="301">Soggiorno della fama; ora il mio spirto</l>
     <l n="302">Tu riconduci alla passata etade;</l>
     <l n="303">L'età de' padri miei, quand'essi osaro</l>
     <l n="304">Irritar l'onde d'Inisuna intatte.</l>
     <l n="305">Che non solo a Catmorre è dolce e cara</l>
     <l n="306">La rimembranza di Lumon selvoso,</l>
     <l n="307">Lumon di molti rivi, amato albergo</l>
     <l n="308">Di verginelle dal bel sen di neve.</l>
    </lg>
    <lg n="8">
     <l n="309">Lumon ricco di fonti, ecco tu sorgi</l>
     <l n="310">Sull'alma di Fonarre; il Sole investe</l>
     <l n="311">I fianchi tuoi d'ispide piante ombrosi:</l>
     <l n="312">Per li tuoi folti ginestreti io scorgo</l>
     <l n="313">Balzare il cavriol; solleva il cervo</l>
     <l n="314">La ramosa sua fronte, indi s'inselva</l>
     <l n="315">Tremando, che spuntar vede da lungi</l>
     <l n="316">Fra cespo e cespo l'inquiete nari</l>
     <l n="317">Del veltro indagator che lo persegue.</l>
     <l n="318">A lenti passi per la valle intanto</l>
     <l n="319">S'aggirano le vergini, le belle</l>
     <l n="320">Figlie dell'arco dalle bianche braccia.</l>
     <l n="321">Per mezzo i rivi della lunga chioma</l>
     <l n="322">Traguardan esse, e l'azzurrine luci</l>
     <l n="323">Alzano al colle. Ah d'Inisuna il duce</l>
     <l n="324">Cercate indarno, ei non è qui: di Cluba</l>
     <l n="325">L'accoglie il golfo sinuoso; ei l'onde</l>
     <l n="326">Ama calcar nella scavata quercia,</l>
     <l n="327">Quercia famosa che 'l gran Larto istesso</l>
     <l n="328">Dagli alti gioghi di Lumon recise,</l>
     <l n="329">Per gir con essa a barcollar sul mare.</l>
     <l n="330">Le donzellette palpitanti altrove</l>
     <l n="331">Volgono il guardo, per timor che basso</l>
     <l n="332">L'eroe non giaccia inabissato o infranto,</l>
     <l n="333">Che mai più visto non avean l'alato</l>
     <l n="334">Mostro novel cavalcator dell'onde.</l>
     <l n="335">Ma non teme quel prode: i venti appella,</l>
     <l n="336">E insultar osa all'ocean. Sorgea</l>
     <l n="337">Dinanzi a lui fra 'l nebuloso fumo</l>
     <l n="338">La verde Erina; tenebria notturna</l>
     <l n="339">Piombò sul mare inopportuna, e al guardo</l>
     <l n="340">Ne tolse i boschi; paventaro i figli</l>
     <l n="341">Di Bolga, ove drizzarsi? Ecco da un nembo</l>
     <l n="342">Spuntar Tontena focosetta il crine,</l>
     <l n="343">Che l'ondoso sentiero a Larto addita.</l>
     <l n="344">Culbin cerchiato di sonanti boschi</l>
     <l n="345">La nave accoglie: uscia non lungi un rivo</l>
     <l n="346">Dall'orrida di Dutuma spelonca,</l>
     <l n="347">Spelonca ove talor gli spirti antichi</l>
     <l n="348">Con le nebbiose mal compiute forme</l>
     <l n="349">Oscuramente luccicar fur visti.</l>
     <l n="350">Sogni presaghi di futuri eventi</l>
     <l n="351">Sceser sopra l'eroe; mirò sette ombre</l>
     <l n="352">De' padri suoi, le mal distinte intese</l>
     <l n="353">Misteriose voci, e qual per nebbia,</l>
     <l n="354">Travide i fatti di venture etadi.</l>
     <l n="355">Vide i re d'Ata, i gloriosi figli</l>
     <l n="356">Della sua stirpe; essi godeano in campo</l>
     <l n="357">Guidar le squadre, somiglianti in vista</l>
     <l n="358">A sgorgheggiar di nebulose strisce</l>
     <l n="359">Onde al soffio d'autunno Ata s'adombra.</l>
     <l n="360">Larto fra dolci armonici concenti</l>
     <l n="361">Alzò di Samla le capaci sale,</l>
     <l n="362">Che dovean risonar d'arpe e di conche.</l>
     <l n="363">Spesso ei d'Erina ai cavrioli e ai cervi</l>
     <l n="364">Turbò la natia calma, e guerra ignota</l>
     <l n="365">Portò ne' lor pacifici covili:</l>
     <l n="366">Non però di Lumon verde la fronte</l>
     <l n="367">Perdeo la rimembranza; egli più volte</l>
     <l n="368">Valicò l'onde a riveder quei poggi,</l>
     <l n="369">Ove Flatilla dalla bianca mano</l>
     <l n="370">Stava dall'alto risguardando il mare,</l>
     <l n="371">L'invido mar che l'amor suo le invola.</l>
    </lg>
    <lg n="9">
     <l n="372">Salve altero Lumon, ricco di fonti,</l>
     <l n="373">Sull'alma di Fonar tu sorgi e brilli.</l>
    </lg>
    <lg n="10">
     <l n="374">Spunta il mattin; le nebulose vette</l>
     <l n="375">Lievemente s'indorano; le valli</l>
     <l n="376">Mostrano aperte l'azzurrino corso</l>
     <l n="377">De' lor garruli rivi: odon le schiere</l>
     <l n="378">Lo scudo di Catmorre, alzansi a un tratto</l>
     <l n="379">Come s'alzan talor le affollate onde,</l>
     <l n="380">Quando col suo fischiar le scuote e desta</l>
     <l n="381">Rapida imperiosa ala di vento.</l>
    </lg>
    <lg n="11">
     <l n="382">Mesta Sulmalla si ritrasse e lenta</l>
     <l n="383">Ver la grotta di Lona: il piè s'avanza,</l>
     <l n="384">Ma rivolgesi il guardo, e glie l'offusca</l>
     <l n="385">Nebbia di duol che in lagrime distilla.</l>
     <l n="386">Giunta alla rupe che la valle adombra,</l>
     <l n="387">L'alma le scoppia in un sospir; s'arresta,</l>
     <l n="388">Guarda l'amato Re, geme e si cela.</l>
    </lg>
    <lg n="12">
     <l n="389">Su su percotansi</l>
     <l n="390">Le corde tremule:</l>
     <l n="391">Gioia non abita</l>
     <l n="392">Nell'arpa amabile?</l>
     <l n="393">Sgorgala, sgorgala</l>
     <l n="394">D'Ossian sull'anima,</l>
     <l n="395">Figlio d'Alpin.</l>
    </lg>
    <lg n="13">
     <l n="396">Cantore, io odoti,</l>
     <l n="397">Ma scorda il vivido</l>
     <l n="398">Suono piacevole:</l>
     <l n="399">Dolcezza flebile</l>
     <l n="400">Ad Ossian devesi,</l>
     <l n="401">Ad Ossian misero,</l>
     <l n="402">Che siede in tenebre,</l>
     <l n="403">Già presso al fin.</l>
    </lg>
    <lg n="14">
     <l n="404">O verde spina del colle dei spirti,</l>
     <l n="405">Che scuoti il capo all'agitar del vento;</l>
     <l n="406">Perché fra i rami tuoi frondosi ed irti,</l>
     <l n="407">Una fresc'aura mormorar non sento?</l>
    </lg>
    <lg n="15">
     <l n="408">Falda ventosa,</l>
     <l n="409">Non erra in te.</l>
    </lg>
    <lg n="16">
     <l n="410">Ombra nascosa,</l>
     <l n="411">Dunque non v'è?</l>
    </lg>
    <lg n="17">
     <l n="412">Pur fra i nembi sovente</l>
     <l n="413">So che la smorta gente - alto sospira,</l>
     <l n="414">Quando la colma Luna</l>
     <l n="415">Torbida e bruna - per lo ciel s'aggira.</l>
    </lg>
    <lg n="18">
     <l n="416">Ullin, Carilo, e Rino,</l>
     <l n="417">Voci de' giorni antichi, ah voi mandate</l>
     <l n="418">Il vostro suon che l'anima ristori.</l>
     <l n="419">V'ascolto, ah sì v'ascolto,</l>
     <l n="420">Figli del canto; or dite,</l>
     <l n="421">Qual nubiloso tetto</l>
     <l n="422">A voi porge ricetto?</l>
     <l n="423">Fuor d'invisibil arpa</l>
     <l n="424">Spargete voi gli armoniosi lai,</l>
     <l n="425">Vestiti della nebbia mattutina,</l>
     <l n="426">Quando giubato il sol d'orati rai</l>
     <l n="427">Spunta dalla verdiccia onda marina?</l>
    </lg>
   </lg>
  </body>
 </text>
</TEI>