<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - DARTULA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">44</measure>
    <measure unit="line">616</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-dartula</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - DARTULA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - DARTULA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Figlia del ciel, sei bella; è di tua faccia</l>
     <l n="2">Dolce il silenzio; amabile ti mostri,</l>
     <l n="3">E in oriente i tuoi cerulei passi</l>
     <l n="4">Seguon le stelle; al tuo cospetto, o Luna,</l>
     <l n="5">Si rallegran le nubi, e 'l seno oscuro</l>
     <l n="6">Riveston liete di leggiadra luce.</l>
     <l n="7">Chi ti pareggia, o della notte figlia,</l>
     <l n="8">Lassù nel cielo? in faccia tua le stelle</l>
     <l n="9">Hanno di sé vergogna, e ad altra parte</l>
     <l n="10">Volgono i glauchi scintillanti sguardi,</l>
     <l n="11">Ma dimmi, o bella luce, ove t'ascondi</l>
     <l n="12">Lasciando il corso tuo, quando svanisce</l>
     <l n="13">La tua candida faccia? Hai tu, com'io,</l>
     <l n="14">L'ampie tue sale? o ad abitar ten vai</l>
     <l n="15">Nell'ombra del dolor? Cadder dal cielo</l>
     <l n="16">Le tue sorelle? o più non son coloro</l>
     <l n="17">Che nella notte s'allegravan teco?</l>
     <l n="18">Sì sì luce leggiadra, essi son spenti,</l>
     <l n="19">E tu spesso per piagnerli t'ascondi.</l>
     <l n="20">Ma verrà notte ancor, che tu, tu stessa</l>
     <l n="21">Cadrai per sempre, e lascierai nel cielo</l>
     <l n="22">Il tuo azzurro sentier; superbi allora</l>
     <l n="23">Sorgeran gli astri, e in rimirarti avranno</l>
     <l n="24">Gioia così, com'avean pria vergogna.</l>
     <l n="25">Ora del tuo splendor tutta la pompa</l>
     <l n="26">T'ammanta, o Luna. O tu nel ciel risguarda</l>
     <l n="27">Dalle tue porte, e tu la nube, o vento,</l>
     <l n="28">Spezza, onde possa la notturna figlia</l>
     <l n="29">Mirar d'intorno, e le scoscese rupi</l>
     <l n="30">Splendanle incontro, e l'ocean rivolga</l>
     <l n="31">Nella sua luce i nereggianti flutti.</l>
    </lg>
    <lg n="2">
     <l n="32">Nato è sul mare, e seco Alto, quel raggio</l>
     <l n="33">Di giovinezza; a' suoi fratelli accanto</l>
     <l n="34">Siedesi Ardan. Movon d'Usnorre i figli</l>
     <l n="35">Per buia notte il corso lor, fuggendo</l>
     <l n="36">Di Cairba il furor. Che forma è quella</l>
     <l n="37">Che sta lor presso? ricoprì la notte</l>
     <l n="38">La sua bellezza: le sospira il crine</l>
     <l n="39">Al marin vento, in tenebrose liste</l>
     <l n="40">Galleggiano le vesti; ella somiglia</l>
     <l n="41">Al grazioso spirito del cielo</l>
     <l n="42">Che move in mezzo di sua nebbia ombrosa.</l>
     <l n="43">E chi puote esser mai, fuorché Dartula,</l>
     <l n="44">Dartula tra le vergini d'Erina</l>
     <l n="45">La più leggiadra? Ella fuggì con Nato</l>
     <l n="46">Dall'amor di Cairba. I venti avversi</l>
     <l n="47">T'ingannano, o Dartula, e alle tue vele</l>
     <l n="48">Niegan Eta selvosa. O Nato, queste</l>
     <l n="49">Le tue rupi non son, non è il muggito</l>
     <l n="50">Questo dell'onde tue: stannoti appresso</l>
     <l n="51">Del nemico le sale, e a te l'incontro</l>
     <l n="52">Le torri di Cairba ergon la fronte.</l>
     <l n="53">Sul mare Ullina il verde capo estende,</l>
     <l n="54">E la baia di Tura accoglie il legno.</l>
     <l n="55">Vento del mezzogiorno, vento infido,</l>
     <l n="56">Ov'eri tu? Chi ti trattenne allora,</l>
     <l n="57">Quando dell'amor mio furo ingannati</l>
     <l n="58">I cari figli? a sollazzarti forse</l>
     <l n="59">Stavi nel prato? Oh! pur soffiato avessi</l>
     <l n="60">Nelle vele di Nato, infin che d'Eta</l>
     <l n="61">Gli sorgessero a fronte i dolci colli;</l>
     <l n="62">Finché sorgesser tra le nubi i colli</l>
     <l n="63">Paterni, e s'allegrassino alla vista</l>
     <l n="64">Del suo signor! Lungi gran tempo, o Nato,</l>
     <l n="65">Fosti, e passò della tornata il giorno.</l>
    </lg>
    <lg n="3">
     <l n="66">Ma ben ti vide dei stranier la terra,</l>
     <l n="67">Nato amabile; amabile tu fosti</l>
     <l n="68">Agli occhi di Dartula; era il tuo volto</l>
     <l n="69">Bello qual pura mattutina luce;</l>
     <l n="70">Piuma di corvo il crin; gentile, e grande</l>
     <l n="71">Era 'l tuo spirto, e dolce come l'ora</l>
     <l n="72">Del Sol cadente; di tue voci il suono</l>
     <l n="73">Parea susurro di tremanti canne,</l>
     <l n="74">O pur di Lora il mormorio: ma quando</l>
     <l n="75">Sorgea nera battaglia, era in tempesta</l>
     <l n="76">Mar che mugge; terribile il rimbombo</l>
     <l n="77">Era dell'armi tue; del corso al suono</l>
     <l n="78">Svaniva l'oste: allor fu che ti vide</l>
     <l n="79">La prima volta la gentil Dartula</l>
     <l n="80">Là dall'eccelse sue muscose torri,</l>
     <l n="81">Dalle torri di Selama, ove albergo</l>
     <l n="82">Ebbero i padri suoi. Bello, o straniero,</l>
     <l n="83">Ella disse, sei tu (che alla tua vista</l>
     <l n="84">Tutto si scosse il suo tremante spirto)</l>
     <l n="85">Bello sei tu nelle battaglie, amico</l>
     <l n="86">Dell'estinto Corman: ma dove corri</l>
     <l n="87">Impetuoso? ove il valor ti porta,</l>
     <l n="88">O giovinetto dal vivace sguardo?</l>
     <l n="89">Poche son le tue mani alla battaglia</l>
     <l n="90">Contro il fero Cairba: oh potess'io</l>
     <l n="91">Dal suo odioso amore esser disciolta,</l>
     <l n="92">Per allegrarmi alla gentil presenza</l>
     <l n="93">Del mio bel Nato! Oh fortunate, o care</l>
     <l n="94">Colline d'Eta! Esse vedranno a caccia</l>
     <l n="95">I suoi vestigi; esse vedran sovente</l>
     <l n="96">Il suo candido seno, allor che l'aure</l>
     <l n="97">Solleverangli la corvina chioma.</l>
    </lg>
    <lg n="4">
     <l n="98">Così parlasti tu, gentil Dartula,</l>
     <l n="99">Dalle torri di Selama, ma ora</l>
     <l n="100">Ti circonda la notte: i venti ingrati</l>
     <l n="101">Le tue vele ingannarono, ingannaro,</l>
     <l n="102">Bella Dartula, le tue vele i venti.</l>
     <l n="103">Fremon alto sul mar: cessa per poco</l>
     <l n="104">Aura del nord, lasciami udir la voce</l>
     <l n="105">Dell'amabile; amabile, o Dartula,</l>
     <l n="106">La voce tua tra 'l sussurrar de' venti.</l>
    </lg>
    <lg n="5">
     <l n="107">Queste le rupi del mio Nato, è questo</l>
     <l n="108">Delle sue rupi il mormorante rivo?</l>
     <l n="109">Vien quel raggio di luce dalla sala</l>
     <l n="110">D'Usnor notturna? Alta è la nebbia e densa,</l>
     <l n="111">Debole il raggio, ma che val? la luce</l>
     <l n="112">Dell'alma di Dartula è 'l prence d'Eta.</l>
     <l n="113">Figlio del prode Usnorre, onde quel rotto</l>
     <l n="114">Sospir sul labbro? già non siamo, o caro,</l>
     <l n="115">Nelle terre straniere. O mia Dartula,</l>
     <l n="116">Non le rupi di Nato, e non è questo,</l>
     <l n="117">Ei ripigliò, de' suoi ruscelli il suono;</l>
     <l n="118">Non vien quel raggio di notturna luce</l>
     <l n="119">Dalle sale d'Usnor. Lungi ma lungi,</l>
     <l n="120">Esse ci stan: siamo in nemica terra,</l>
     <l n="121">Siam nella terra di Cairba: i venti</l>
     <l n="122">Ci tradiro, o Dartula; Ullina al cielo</l>
     <l n="123">Qui solleva i suoi colli. Alto, tu vanne</l>
     <l n="124">Là verso il nord, e tu lungo la spiaggia</l>
     <l n="125">Movi, Ardano, i tuoi passi; onde il nemico</l>
     <l n="126">Non ci colga di furto, e a noi svanisca</l>
     <l n="127">D'Eta la speme. Io me n'andrò soletto</l>
     <l n="128">A quella torre, per scoprir chi stia</l>
     <l n="129">presso quel raggio. Su la spiaggia intanto</l>
     <l n="130">Riposati, mio ben, riposa in pace,</l>
     <l n="131">Caro raggio d'amor; te del tuo Nato,</l>
     <l n="132">Come lampo del ciel, circonda il braccio.</l>
    </lg>
    <lg n="6">
     <l n="133">Partissi, e sulla spiaggia ella s'assisse</l>
     <l n="134">Soletta, e mesta; udia 'l fragor dell'onda:</l>
     <l n="135">Le turgidette lagrime sospese</l>
     <l n="136">Stanle sugli occhi: ella guardava intorno</l>
     <l n="137">Se il suo Nato scopria; tende l'orecchio</l>
     <l n="138">Al calpestio de' piedi, e de' suoi piedi</l>
     <l n="139">Non ode il calpestio. Dove se' ito,</l>
     <l n="140">Figlio dell'amor mio? fragor di vento</l>
     <l n="141">Mi cinge, e sferza; è nebulosa e nera</l>
     <l n="142">La notte, e tu non vieni? O prence d'Eta,</l>
     <l n="143">Che ti trattiene? batti il nemico forse</l>
     <l n="144">Scontrato, e s'inalzò notturna zuffa?</l>
    </lg>
    <lg n="7">
     <l n="145">Nato tornò, ma tenebroso ha 'l volto,</l>
     <l n="146">Che veduto egli avea l'estinto amico.</l>
     <l n="147">Di Tura al muto passeggiava intorno</l>
     <l n="148">L'ombra di Cucullin: n'era il sospiro</l>
     <l n="149">Spesso, affannoso, e spaventosa ancora</l>
     <l n="150">Degli occhi suoi la mezzo-spenta fiamma.</l>
     <l n="151">Di nebbia una colonna avea per asta;</l>
     <l n="152">Intenebrate trasparian le stelle</l>
     <l n="153">Per la buia sua forma, e la sua voce</l>
     <l n="154">Parea vento in caverna. Ei raccontogli</l>
     <l n="155">La storia del dolor: trista era l'alma</l>
     <l n="156">Di Nato, come suole in dì di nebbia</l>
     <l n="157">Starsi con fosca acquosa faccia il Sole.</l>
    </lg>
    <lg n="8">
     <l n="158">O diletto amor mio, perché sì mesto?</l>
     <l n="159">Disse di Cola la vezzosa figlia.</l>
     <l n="160">Tu sei la luce di Dartula: è tutta</l>
     <l n="161">La gioia del mio cor negli occhi tuoi.</l>
     <l n="162">Lassa! qual altro amico ora m'avanza,</l>
     <l n="163">Fuorché 'l mio Nato? è nella tomba il padre;</l>
     <l n="164">Stassi il silenzio in Selama; tristezza</l>
     <l n="165">Copre i ruscelli del terren natio.</l>
     <l n="166">Nella d'Ullina sanguinosa pugna</l>
     <l n="167">Furo uccisi i possenti, i fidi amici</l>
     <l n="168">Cadder pugnando con Cormano uccisi.</l>
    </lg>
    <lg n="9">
     <l n="169">Scendea la notte: i miei ruscelli azzurri</l>
     <l n="170">S'ascondeano a' miei sguardi; il vento a scosse</l>
     <l n="171">Uscia fischiando dalle ombrose cime</l>
     <l n="172">Dei boschetti di Selama: io sedea</l>
     <l n="173">Sotto una pianta, sulle antiche mura</l>
     <l n="174">De' padri miei, quando al mio spirto innanzi</l>
     <l n="175">Passò Trutillo, il mio dolce fratello;</l>
     <l n="176">Trutillo, che lontano era in battaglia</l>
     <l n="177">Contro il fero Cairba; ed in quel punto</l>
     <l n="178">Sen venne Cola dalla bianca chioma</l>
     <l n="179">Sulla lancia appoggiato; a terra chino</l>
     <l n="180">Avea l'oscuro volto, angoscia alberga</l>
     <l n="181">Nell'alma sua, stagli la spada a lato,</l>
     <l n="182">In capo ha l'elmo de' suoi padri: avvampa</l>
     <l n="183">Nel suo petto battaglia; ei tenta indarno</l>
     <l n="184">Di celar le sue lagrime, Dartula,</l>
     <l n="185">Sospirando diss'ei, della mia stirpe</l>
     <l n="186">Tu l'ultima già sei, Trutillo è spento,</l>
     <l n="187">Non è più il re di Selama: Cairba</l>
     <l n="188">Vien co' suoi mille inver le nostre mura.</l>
     <l n="189">Cola all'orgoglio suo farassi incontro,</l>
     <l n="190">E vendetta farà del figlio ucciso.</l>
     <l n="191">Ma dove troverò sicuro schermo</l>
     <l n="192">Per la salvezza tua? son bassi, o figlia,</l>
     <l n="193">Gli amici nostri, e tu rassembri un raggio.</l>
    </lg>
    <lg n="10">
     <l n="194">Oimè, diss'io tutta in sospiri, il figlio</l>
     <l n="195">Della pugna cadeo? Cessò nel campo</l>
     <l n="196">Di sfavillare il generoso spirto</l>
     <l n="197">Del mio Trutillo? Per la mia salvezza</l>
     <l n="198">Non paventare, a Cola; essa riposta</l>
     <l n="199">Stassi in quell'arco: da gran tempo appresi</l>
     <l n="200">A ferir damme. Or di', non è costui</l>
     <l n="201">Simile al cervo del deserto, o padre</l>
     <l n="202">Del caduto Trutil? Brillò di gioia</l>
     <l n="203">Il volto dell'età, sgorgò dagli occhi</l>
     <l n="204">Pianto affollato, e tremolar le labbra.</l>
     <l n="205">Ben se' tu, figlia di Trentil sorella,</l>
     <l n="206">Disse, e nel foco del suo spirto avvampi.</l>
     <l n="207">Prendi, Dartula, quel ferrato scudo,</l>
     <l n="208">Prendi quell'asta, e quel lucido elmetto;</l>
     <l n="209">Spoglie son queste d'un guerrier di prima</l>
     <l n="210">Gioventù figlio; colla luce insieme</l>
     <l n="211">Andremo ad affrontar l'empio Cairba.</l>
     <l n="212">Ma statti o figlia mia, statti vicina</l>
     <l n="213">Di Cela al braccio, e ti ricovra all'ombra</l>
     <l n="214">Dello scudo paterno: il padre tuo</l>
     <l n="215">Potea un tempo difenderti, ma ora</l>
     <l n="216">L'età nella sua man tremula stassi.</l>
     <l n="217">Mancò la forza del suo braccio, e l'alma</l>
     <l n="218">Oscuritade di dolor gl'ingombra.</l>
    </lg>
    <lg n="11">
     <l n="219">Passò la notte tenebrosa, e sorse</l>
     <l n="220">La luce del mattin: mossesi innanzi</l>
     <l n="221">L'eroe canuto; s'adunaro intorno</l>
     <l n="222">Tutti i duci di Selama; ma pochi</l>
     <l n="223">Stavan sul piano; e avean canuto il crine:</l>
     <l n="224">Caduti con Trutillo eran pugnando</l>
     <l n="225">Di giovinezza i valorosi figli.</l>
    </lg>
    <lg n="12">
     <l n="226">O de' verdi anni miei compagni antichi,</l>
     <l n="227">Cola parlò, non così voi nell'arme</l>
     <l n="228">Già mi vedeste, e tal non era in campo</l>
     <l n="229">Quando il possente Confadan cadeo.</l>
     <l n="230">Ci soverchia il dolor; vecchiezza oscura</l>
     <l n="231">Venne qual nebbia dal deserto: è roso</l>
     <l n="232">Il mio scudo dagli anni, ed il mio brando</l>
     <l n="233">Sta da gran tempo alle pareti appeso.</l>
     <l n="234">A me stesso dicea: fia la sua sera</l>
     <l n="235">Placida, e in calma, e 'l tuo partir fia come</l>
     <l n="236">Luce che scema a poco a poco, e manca.</l>
     <l n="237">Ma tornò la tempesta: io già mi piego</l>
     <l n="238">Come una quercia annosa, i rami miei</l>
     <l n="239">In Selama cadero, e tremo in mezzo</l>
     <l n="240">Del mio soggiorno. Ove se' tu, Trutillo,</l>
     <l n="241">Co' tuoi caduti eroi? tu non rispondi;</l>
     <l n="242">Tristo è 'l cor di tuo padre. Ah cessi omai,</l>
     <l n="243">Cessi 'l dolor: che fia? Cairba o Cola</l>
     <l n="244">Dee bentosto cader; rinascer sento</l>
     <l n="245">La gagliardia del braccio, e impaziente</l>
     <l n="246">Palpita il cor della battaglia al suono.</l>
    </lg>
    <lg n="13">
     <l n="247">Trasse l'Eroe la lampeggiante spada,</l>
     <l n="248">E seco i suoi: s'avanzano sul piano;</l>
     <l n="249">Nuotan nel vento le canute chiome.</l>
     <l n="250">Sedea di Lona sulla muta piaggia</l>
     <l n="251">Festeggiando Cairba: a sé venirne</l>
     <l n="252">Vide gli eroi; chiama i suoi duci. A Nato</l>
     <l n="253">Perché narrar degg'io, come s'alzasse</l>
     <l n="254">L'aspra battaglia? io ti mirai fra mille</l>
     <l n="255">Simile al raggio del celeste foco,</l>
     <l n="256">(Bella e terribil vista; il popol cade</l>
     <l n="257">Nel vermiglio suo corso). Imbelle e vana</l>
     <l n="258">Non fu l'asta di Cola, ella ferio,</l>
     <l n="259">Membrando ancor le giovanili imprese.</l>
     <l n="260">Venne un dardo fischiante, e al vecchio eroe</l>
     <l n="261">Il petto trapassò; boccone ei cadde</l>
     <l n="262">Sul suo scudo echeggiante; orrido tremito</l>
     <l n="263">Scossemi l'alma: sopra lui lo scudo</l>
     <l n="264">Stesi, e fu visto il mio ricolmo seno.</l>
     <l n="265">Venne Cairba con la lancia, e vide</l>
     <l n="266">La donzella di Selama: si sparse</l>
     <l n="267">Gioia sul truce aspetto, egli depose</l>
     <l n="268">La sollevata spada: alzò la tomba</l>
     <l n="269">Di Cola ucciso, e me fuor di me stessa</l>
     <l n="270">A Selama condusse. A me rivolse</l>
     <l n="271">Voci d'amor; ma di tristezza ingombro</l>
     <l n="272">Era 'l mio spirto; de' miei padri i scudi</l>
     <l n="273">Io riconobbi, e di Trutillo il brando:</l>
     <l n="274">Vidi l'arme dei morti, e sulle guance</l>
     <l n="275">Stavami 'l pianto. Allor giungesti, o Nato,</l>
     <l n="276">Giungesti e fuggì via Cairba oscuro,</l>
     <l n="277">Com'ombra fugge al mattutino raggio.</l>
     <l n="278">Eran lontane le sue squadre, e fiacco</l>
     <l n="279">Fu il braccio suo contro il tuo forte acciaro.</l>
    </lg>
    <lg n="14">
     <l n="280">o diletto amor mio, perché si mesto?</l>
     <l n="281">Disse di Cola la vezzosa figlia.</l>
    </lg>
    <lg n="15">
     <l n="282">Fin da' primi anni miei, l'Eroe soggiunse,</l>
     <l n="283">Incontrai la battaglia: il braccio mio</l>
     <l n="284">Potea la lancia sollevare appena,</l>
     <l n="285">Quando sorse il periglio; il cor di gioia</l>
     <l n="286">Rideami della pugna al fero aspetto,</l>
     <l n="287">Come ristretta verdeggiante valle,</l>
     <l n="288">Se coi vividi raggi il Sol l'investe,</l>
     <l n="289">Anzi che in mezzo a' nembi il capo asconda.</l>
     <l n="290">L'alma rideami fra' perigli, pria</l>
     <l n="291">Ch'io vedessi di Selama la bella</l>
     <l n="292">Pria ch'io vedesse te, dolce Dartula,</l>
     <l n="293">Simile a stella, che di notte splende</l>
     <l n="294">Sul colle: incontro a lei lenta s'avanza</l>
     <l n="295">Nube, e minaccia la vezzosa luce.</l>
     <l n="296">Siam nella terra del nemico; i venti</l>
     <l n="297">Ci tradiro, mia cara: or non c'è presso</l>
     <l n="298">Forza d'amici, e non le rupi d'Eta.</l>
     <l n="299">Figlia del nobil Cola, ove poss'io</l>
     <l n="300">La tua pace trovar? forti di Nato</l>
     <l n="301">Sono i fratelli, e lampeggiaro in campo</l>
     <l n="302">I brandi lor; ma che mai sono i figli</l>
     <l n="303">Del prode Usnor contro d'un'oste intera?</l>
     <l n="304">Portate avesse le tue vele il vento,</l>
     <l n="305">Re degli uomini, Oscar! Tu promettesti</l>
     <l n="306">Pur di venirne insieme alla battaglia</l>
     <l n="307">Del caduto Corman: forte sarebbe</l>
     <l n="308">Allor la destra mia qual fiammeggiante</l>
     <l n="309">Braccio di morte: tremeria Cairba</l>
     <l n="310">Nelle sue sale, e resteria la pace</l>
     <l n="311">Coll'amabil Dartula. Alma, coraggio;</l>
     <l n="312">Perché cadi, alma mia? d'Usnorre i figli</l>
     <l n="313">Vincer ben ponno. E vinceranno, o Nato,</l>
     <l n="314">Disse la bella sfavillando in volto,</l>
     <l n="315">Mel dice il cor: no non vedrà Dartula</l>
     <l n="316">Giammai le sale di Cairba oscuro.</l>
     <l n="317">Su, quell'arme recatemi, ch'io veggo</l>
     <l n="318">Nella nave colà splender a quella</l>
     <l n="319">Passeggera meteora; entrar vogl'io</l>
     <l n="320">Nella battaglia. Ombra del nobil Cola,</l>
     <l n="321">Sei tu ch'io veggio in quella nube? E teco</l>
     <l n="322">Quell'oscuro chi è? lo riconosco,</l>
     <l n="323">Egli è Trutillo: ed io vedrò le sale</l>
     <l n="324">Di colui, che 'l fratel m'uccise e 'l padre?</l>
     <l n="325">Spirti dell'amor mio, no non vedrolle.</l>
    </lg>
    <lg n="16">
     <l n="326">Nato di gioia arse nel volto, udendo</l>
     <l n="327">Le voci sue: figlia di Cola, ei disse,</l>
     <l n="328">Tu mi splendi nell'alma; or via, Cairba</l>
     <l n="329">Vien' co' tuoi mille: il mio vigor rinasce.</l>
     <l n="330">Canuto Usnor, no non udrai che 'l figlio</l>
     <l n="331">Dato siasi alla fuga. Io mi rammento</l>
     <l n="332">Le tue parole in Eta, allor che alzarsi</l>
     <l n="333">Le vele mie, che già stendeano il corso</l>
     <l n="334">In verso Ullina, e la muscosa Tura.</l>
     <l n="335">Tu vai, Nato, diss'egli, al sir dei scudi,</l>
     <l n="336">Al prode Cucullin, che dai perigli</l>
     <l n="337">Mai non fuggì; fa' che non sia il tuo braccio</l>
     <l n="338">Fiacco, né sien di fuga i pensier tuoi:</l>
     <l n="339">Onde non dica mai di Semo il figlio:</l>
     <l n="340">Debile è nel pugnar la stirpe d'Eta.</l>
     <l n="341">Giunger ponno ad Usnor le sue parole,</l>
     <l n="342">E rattristarlo. Lagrimando, ei diemmi</l>
     <l n="343">Questa lucida spada. Io venni intanto</l>
     <l n="344">Alla baia di Tura: oscure e mute</l>
     <l n="345">N'eron le mura; risguardai d'intorno</l>
     <l n="346">Ne trovai chi novella a me recasse</l>
     <l n="347">Del prode Cucullin: venni alla sala</l>
     <l n="348">Delle sue conche: esser soleanvi appese</l>
     <l n="349">L'arme de' padri suoi; non v'eran l'arme,</l>
     <l n="350">E l'antico Lamor sedea nel pianto.</l>
    </lg>
    <lg n="17">
     <l n="351">Donde vien quest'acciar? disse sorgendo</l>
     <l n="352">Mesto Lamor; di Tura ahi da gran tempo</l>
     <l n="353">Luce d'asta non fere i foschi muri.</l>
     <l n="354">Onde venite voi? dal mar rotante,</l>
     <l n="355">O di Temora dalle triste sale?</l>
    </lg>
    <lg n="18">
     <l n="356">Noi venimmo dal mar, diss'io, dall'alte</l>
     <l n="357">Terri d'Usnor; di Slisama siam figli,</l>
     <l n="358">Figlia di Semo generato al carro.</l>
     <l n="359">Deh dimmi, o figlio della muta sala,</l>
     <l n="360">Ov'è il duce di Tura? ah perché Nato</l>
     <l n="361">A te lo chiede! or non vegg'io 'l tuo pianto?</l>
     <l n="362">Dimmi figliuol della romita Tura,</l>
     <l n="363">Come cadde il possente? Egli non cadde,</l>
     <l n="364">Lamor soggiunse, come suol talora</l>
     <l n="365">Tacita stella per l'oscura notte,</l>
     <l n="366">Che striscia, e più non è; simile ei cadde</l>
     <l n="367">A focoso vapor, nunzio di guerra</l>
     <l n="368">In suol remoto, il cui vermiglio corso</l>
     <l n="369">Morte accompagna. Triste son le rive</l>
     <l n="370">Del Lego, e tristo il mormorio del Lara:</l>
     <l n="371">Figlio d'Usnorre, il nostro Eroe là cadde.</l>
    </lg>
    <lg n="19">
     <l n="372">Oh, diss'io sospirando, infra le stragi</l>
     <l n="373">Cadde l'eroe? forte egli avea la destra,</l>
     <l n="374">E dietro il brando suo stava la morte.</l>
     <l n="375">Del Lego andammo sulle triste rive,</l>
     <l n="376">La sua tomba scoprimmo; ivi i suoi duci</l>
     <l n="377">Con esso estinti, ivi giaceano i suoi</l>
     <l n="378">Mille cantori. Sull'Eroe piagnemmo</l>
     <l n="379">Tre giorni, il quarto dì battei lo scudo:</l>
     <l n="380">Lieti i guerrieri a questo suon d'intorno</l>
     <l n="381">S'adunaro, e crollar l'aste raggianti.</l>
    </lg>
    <lg n="20">
     <l n="382">Presso di noi coll'oste sua Corlasto</l>
     <l n="383">Stava, Corlasto di Cairba amico.</l>
     <l n="384">Noi d'improvviso gli piombammo addosso,</l>
     <l n="385">Qual notturno torrente: i suoi cadero:</l>
     <l n="386">E quando gli abitanti della valle</l>
     <l n="387">Dal lor sonno s'alzar, col loro sangue</l>
     <l n="388">Vider frammista del mattin la luce.</l>
    </lg>
    <lg n="21">
     <l n="389">Ma noi strisciammo via rapidamente,</l>
     <l n="390">Come liste di nebbia inver la sala</l>
     <l n="391">Di Cormano echeggiante: alzammo i brandi</l>
     <l n="392">Per difendere il re; ma il re d'Erina</l>
     <l n="393">Non era più; già di Temora vuote</l>
     <l n="394">Eran le sale, e in giovinezza spento</l>
     <l n="395">Giacea Cormano. Ricoprì tristezza</l>
     <l n="396">D'Ullina i figli: tenebrosi e lenti</l>
     <l n="397">Si ritirar quai romorose nubi</l>
     <l n="398">Dopo tempesta minacciata in darno</l>
     <l n="399">Dietro ad un poggio. In lor dolor pensosi,</l>
     <l n="400">Mosser d'Usnorre i figli, ed avviarsi</l>
     <l n="401">Ver Tura ondosa: a Selama dinanzi</l>
     <l n="402">Passammo: al rimirarci il reo Cairba</l>
     <l n="403">Sparì fuggendo pauroso in fretta,</l>
     <l n="404">Quasi nebbia del Lano, a cui dan caccia</l>
     <l n="405">I venti del deserto. Allor ti vidi</l>
     <l n="406">O verginella, simile alla luce</l>
     <l n="407">Del Sole d'Eta: amabile è quel raggio,</l>
     <l n="408">Dissi, e sorse il sospir di mezzo al petto.</l>
     <l n="409">Tu nella tua beltà venisti, o cara,</l>
     <l n="410">Al tuo guerrier; ma ci tradiro i venti,</l>
     <l n="411">Bella Dartula, ed il nemico è presso.</l>
    </lg>
    <lg n="22">
     <l n="412">Sì, dappresso è il nemico, allor soggiunse</l>
     <l n="413">La forza d'Alto, sulla spiaggia intesi</l>
     <l n="414">Di lor arme il fragor, d'Erina io vidi</l>
     <l n="415">Ondeggiar lo stendardo in negre liste.</l>
     <l n="416">Distinta di Cairba udii la voce</l>
     <l n="417">Suonar, quai le cadenti onde del Cromla.</l>
     <l n="418">Egli sul mar l'oscura nave ha scorta,</l>
     <l n="419">Pria che il buio scendesse; in riva al Lena</l>
     <l n="420">Fan guardia i duci suoi, ben diecimila</l>
     <l n="421">Spade inalzando. E diecimila spade</l>
     <l n="422">Inalzin pur, con un sorriso amaro</l>
     <l n="423">Nato rispose: non però d'Usnorre</l>
     <l n="424">Ne tremerà la prole. O mar d'Ullina</l>
     <l n="425">Perché sì furibondo, e spumeggiante</l>
     <l n="426">Sferzi la spiaggia co' tuoi flutti? E voi</l>
     <l n="427">Romoreggianti tempeste del cielo,</l>
     <l n="428">Perché fischiate in su le negre penne?</l>
     <l n="429">Credi tu, mar, credete voi, tempeste,</l>
     <l n="430">Qui Nato a forza trattener sul lido?</l>
     <l n="431">Il suo spirto, il suo core è che trattienlo,</l>
     <l n="432">O figlie della notte. Alto, m'arreca</l>
     <l n="433">L'arme del padre, arrecami la lancia</l>
     <l n="434">Di Semo, che colà splende alle stelle.</l>
    </lg>
    <lg n="23">
     <l n="435">L'arme ei portò, coprì Nato le membra</l>
     <l n="436">Del folgorante acciar. Move l'eroe</l>
     <l n="437">Amabile nei passi; e nel suo sguardo</l>
     <l n="438">Splende terribil gioia: ei di Cairba</l>
     <l n="439">Sta la venuta riguardando; accanto</l>
     <l n="440">Stagli muta Dartula; è nel guerriero</l>
     <l n="441">Fitto il suo sguardo; di nasconder tenta</l>
     <l n="442">Il nascente sospir; represse a forza</l>
     <l n="443">Le si gonfian due lagrime negli occhi.</l>
    </lg>
    <lg n="24">
     <l n="444">Alto, veggio uno speco in quella rupe,</l>
     <l n="445">Disse d'Eta il signor; tu là Dartula</l>
     <l n="446">Scorgi, e sia forte il braccio tuo: tu meco</l>
     <l n="447">Vientene, Ardan, contro Cairba oscuro.</l>
     <l n="448">Sfidiamlo alla battaglia: oh veniss'egli</l>
     <l n="449">Armato ad incontrar d'Usnor la prole!</l>
     <l n="450">Se tu campi, o mio ben, non arrestarti</l>
     <l n="451">A risguardar sopra il tuo Nato estinto.</l>
     <l n="452">Spiega le vele inver le patrie selve,</l>
     <l n="453">Alto, ed al Sir di', che cadeo con fama</l>
     <l n="454">Il figlio suo, che non sfuggì la pugna</l>
     <l n="455">Il brando mio: di' che fra mille io caddi,</l>
     <l n="456">Onde il suo lutto alto gioir contempri.</l>
     <l n="457">Tu, donzella di Selama, raduna</l>
     <l n="458">Le verginelle nella sala d'Eta;</l>
     <l n="459">Fa' che cantin per Nato, allor che torna</l>
     <l n="460">L'ombroso autunno. Oh se di Cona udissi</l>
     <l n="461">Le mie lodi sonar la voce eletta,</l>
     <l n="462">Con che gioia il mio spirto ai venti misto</l>
     <l n="463">Volerebbe a' miei colli! - Ah sì, di Cona</l>
     <l n="464">Udrassi il nome tuo sonar nei canti,</l>
     <l n="465">Prence d'Eta selvosa; a te fia sacra,</l>
     <l n="466">Figlio di Usnorre, d'Ossian la voce.</l>
     <l n="467">Deh perché là sul Lena anch'io non ero</l>
     <l n="468">Quando sorse la pugna? Ossian sarebbe</l>
     <l n="469">Teco vittorioso, o teco estinto.</l>
    </lg>
    <lg n="25">
     <l n="470">Noi sedevamo quella notte in Selma,</l>
     <l n="471">Con ampie conche festeggiando; e fuori</l>
     <l n="472">Sulle querce era il vento. Urlò lo spirto</l>
     <l n="473">Della montagna; il vento entro la sala</l>
     <l n="474">Susurrando sen venne, e leve leve</l>
     <l n="475">Dell'arpa mia toccò le corde; uscinne</l>
     <l n="476">Suon tristo e basso, qual canto di tomba.</l>
     <l n="477">Primo l'udì Fingal; sorse affannoso,</l>
     <l n="478">E sospirando disse: oimè! per certo</l>
     <l n="479">Cadde qualcuno de' miei duci; io sento</l>
     <l n="480">Sull'arpa di mio figlio il suon di morte.</l>
     <l n="481">Ossian, deh tocca le sonanti corde,</l>
     <l n="482">Fa' che s'alzi il dolore; onde sui venti</l>
     <l n="483">Volino i spirti lor gioiosamente</l>
     <l n="484">A' miei colli selvosi. Io toccai l'arpa,</l>
     <l n="485">E suono uscinne doloroso e basso.</l>
    </lg>
    <lg n="26">
     <l n="486">Ombre, ombre pallide de' padri nostri,</l>
     <l n="487">Su dalle nubi tosto piegatevi;</l>
     <l n="488">Là negli aerei azzurri chiostri.</l>
    </lg>
    <lg n="27">
     <l n="489">Lasciate l'orrida vermiglia luce,</l>
     <l n="490">Ed accogliete cortesi e placide</l>
     <l n="491">Compagno ed ospite l'estinto duce.</l>
    </lg>
    <lg n="28">
     <l n="492">Il duce nobile, che cadde in guerra,</l>
     <l n="493">Sia che dal mare rotante inalzisi,</l>
     <l n="494">Sia ch'egli inalzisi da strania terra.</l>
    </lg>
    <lg n="29">
     <l n="495">Nube sceglietegli fra le tempeste,</l>
     <l n="496">Che la sua lancia formi, e di nebbia</l>
     <l n="497">Sottile orditegli cerulea veste:</l>
    </lg>
    <lg n="30">
     <l n="498">Presso ponetegli fosco-vermiglia</l>
     <l n="499">E mezzo-spenta lunga meteora,</l>
     <l n="500">Che 'l suo terribile brando somiglia.</l>
    </lg>
    <lg n="31">
     <l n="501">Fate che amabile ne sia l'aspetto,</l>
     <l n="502">Onde gli amici pensosi e taciti</l>
     <l n="503">In rimirandolo n'abbian diletto.</l>
    </lg>
    <lg n="32">
     <l n="504">Ombre, ombre pallide de' padri nostri</l>
     <l n="505">Su dalle nubi tosto piegatevi</l>
     <l n="506">Là negli aerei azzurri chiostri.</l>
     <l n="507">Tal era in Selma il canto mio sull'arpa</l>
     <l n="508">Lieve-tremante: ma d'Ullina intanto</l>
     <l n="509">Su la spiaggia era Nato, intorno cinto</l>
     <l n="510">Da tenebrosa notte; udia la voce</l>
     <l n="511">Del suo nemico, in fra 'l mugghiar dell'onde;</l>
     <l n="512">Udiala, e riposavasi sull'asta</l>
     <l n="513">Pensoso e muto: uscì 'l mattin raggiante,</l>
     <l n="514">E schierati apparir d'Erina i figli.</l>
     <l n="515">Simili a grigie ed arborose rupi</l>
     <l n="516">Sulla costa si spargono: nel mezzo</l>
     <l n="517">Stava Cairba, e dal nemico a vista</l>
     <l n="518">Sorrise orribilmente. Incontro ad esso</l>
     <l n="519">Nato s'avanza furibondo, e pieno</l>
     <l n="520">Del suo vigor: né già poteo Dartula</l>
     <l n="521">Restarsi addietro; col guerrier sen venne,</l>
     <l n="522">E l'asta sollevò. Chi vien nell'armi,</l>
     <l n="523">Bella spirando giovenil baldanza?</l>
     <l n="524">Chi vien, chi vien, se non d'Usnorre i figli,</l>
     <l n="525">Alto, ed Ardano dall'oscura chioma?</l>
     <l n="526">Sir di Temora, disse Nato, or vieni,</l>
     <l n="527">Vien' sulla spiaggia a battagliar con meco</l>
     <l n="528">Per la donzella: non ha Nato adesso</l>
     <l n="529">Seco i suoi duci, che colà dispersi</l>
     <l n="530">Stanno sul mare: a che guidi i tuoi mille</l>
     <l n="531">Contro di lui? tu gli fuggisti innanzi,</l>
     <l n="532">Quando gli amici suoi stavangli intorno.</l>
    </lg>
    <lg n="33">
     <l n="533">Garzon dal cor d'orgoglio, e che pretendi?</l>
     <l n="534">Scenderà a pugnar teco il re d'Erina?</l>
     <l n="535">Non sono infra i famosi i padri tuoi,</l>
     <l n="536">Né fra i re de' mortali: ove son l'arme</l>
     <l n="537">Dei duci estinti alle tue sale appese?</l>
     <l n="538">Ove gli scudi de' passati tempi?</l>
     <l n="539">Chiaro in Temora è di Cairba il nome;</l>
     <l n="540">Né cogli oscuri ei combatte giammai.</l>
    </lg>
    <lg n="34">
     <l n="541">A cotai voci escon dagli occhi a Nato</l>
     <l n="542">Lagrime d'ira: inferocito il guardo</l>
     <l n="543">Volge ai fratelli suoi; tre lancie a un punto</l>
     <l n="544">Volano, e stesi al suol cadon tre duci.</l>
     <l n="545">Orribilmente fiammeggiò la luce</l>
     <l n="546">Dei loro brandi; diradate e sciolte</l>
     <l n="547">Cedon d'Erina le ristrette file,</l>
     <l n="548">Come striscia talor di negre nubi</l>
     <l n="549">Incontro al soffio di nemboso vento.</l>
    </lg>
    <lg n="35">
     <l n="550">Ma Cairba dispon l'armate schiere,</l>
     <l n="551">E mille archi fur tesi, e mille frecce</l>
     <l n="552">Ratto volar; cadon d'Usnorre i figli,</l>
     <l n="553">Come tre giovinette e rigogliose</l>
     <l n="554">Querce, che stavan sole in erma rupe.</l>
     <l n="555">Le amabil piante a contemplar s'arresta</l>
     <l n="556">Il peregrino, e in lor mirar sì sole,</l>
     <l n="557">N'ha meraviglia; ma la notte il nembo</l>
     <l n="558">Vien dal deserto, e furibondo abbassa</l>
     <l n="559">Le verdi cime: il dì vegnente ei torna,</l>
     <l n="560">Vede le querce al suol, la vetta è rasa.</l>
    </lg>
    <lg n="36">
     <l n="561">Stava Dartula nel dolor suo muta,</l>
     <l n="562">E gli vide a cader: lagrima alcuna</l>
     <l n="563">Sugli occhi non appar; ma pieno ha 'l guardo</l>
     <l n="564">D'alta e nuova tristezza: al vento sparsi</l>
     <l n="565">Volano i crini: le tingea la guancia</l>
     <l n="566">Pallor di morte; esce una voce a mezzo,</l>
     <l n="567">Ma l'interrompon le tremanti labbra.</l>
     <l n="568">Venne Cairba oscuro, e dov'è, disse,</l>
     <l n="569">L'amante tuo? dov'è il tuo prence d'Eta</l>
     <l n="570">Al carro nato? hai tu vedute ancora</l>
     <l n="571">D'Usnor le sale, e di Fingallo i colli?</l>
     <l n="572">Mugghiato avria la mia battaglia in Morven,</l>
     <l n="573">Se non scontravan le tue vele i venti;</l>
     <l n="574">Fora abbattuto dal mio brando irato</l>
     <l n="575">Fingallo istesso, e saria lutto in Selma.</l>
     <l n="576">Dal braccio di Dartula abbandonato</l>
     <l n="577">Cadde lo scudo; il suo bel petto apparve</l>
     <l n="578">Candido, ma di sangue apparve tinto,</l>
     <l n="579">Perché fitto nel sen le s'era un dardo.</l>
     <l n="580">Come lista di neve in sul suo Nato</l>
     <l n="581">Ella cadeo: sopra l'amato volto</l>
     <l n="582">Sparsa è la negra chioma, e l'uno all'altro</l>
     <l n="583">Sgorga frammisto l'amoroso sangue.</l>
    </lg>
    <lg n="37">
     <l n="584">Bassa, bassa,</l>
     <l n="585">Dissero di Cairba i cento vati,</l>
     <l n="586">Bassa, bassa</l>
     <l n="587">Sei tu di Cola graziosa figlia.</l>
     <l n="588">Mesto silenzio</l>
     <l n="589">Copre di Selama</l>
     <l n="590">L'onde cerulee,</l>
     <l n="591">Perché la stirpe di Trutillo è spenta.</l>
    </lg>
    <lg n="38">
     <l n="592">Quando sorgerai tu nella tua grazia,</l>
     <l n="593">O tra le vergini</l>
     <l n="594">Prima d'Erin?</l>
    </lg>
    <lg n="39">
     <l n="595">Lungo è 'l tuo sonno nella tomba, lungo,</l>
     <l n="596">E lontano il mattin.</l>
    </lg>
    <lg n="40">
     <l n="597">Non verrà il sol presso il tuo letto a dirti</l>
     <l n="598">Svegliati o bella.</l>
    </lg>
    <lg n="41">
     <l n="599">Nell'aria è 'l venticel di primavera;</l>
     <l n="600">I fiori scotono</l>
     <l n="601">I capi tremoli,</l>
     <l n="602">i boschi spuntano</l>
     <l n="603">Colla verde foglietta tenerella;</l>
     <l n="604">Svegliati o bella.</l>
    </lg>
    <lg n="42">
     <l n="605">Sole ritirati:</l>
     <l n="606">Dorme di Selama</l>
     <l n="607">La bella vergine,</l>
     <l n="608">E più non uscirà co' suoi bei rai.</l>
    </lg>
    <lg n="43">
     <l n="609">E dolce moversi</l>
     <l n="610">Ne' passi amabili</l>
     <l n="611">Della bellezza sua non la vedrai.</l>
    </lg>
    <lg n="44">
     <l n="612">Così i vati cantar, quando a Dartula</l>
     <l n="613">Inalzaron la tomba; io cantai poscia</l>
     <l n="614">Sopra di lei, quando Fingal sen venne</l>
     <l n="615">Contro il fero Cairba, a far vendetta</l>
     <l n="616">Dell'estinto Cormano al carro nato.</l>
    </lg>
   </lg>
  </body>
 </text>
</TEI>