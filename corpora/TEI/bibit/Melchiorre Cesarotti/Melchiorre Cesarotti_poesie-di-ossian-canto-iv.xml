<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - CANTO IV</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">33</measure>
    <measure unit="line">421</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-canto-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - CANTO IV</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - CANTO IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Colà di Selma sulla roccia ondosa,</l>
     <l n="2">Sì riprese Fingal, sotto una quercia</l>
     <l n="3">Io mi sedea, quando sul mar da lungi,</l>
     <l n="4">Con la lancia di Ducaro spezzata,</l>
     <l n="5">Conallo apparve. Il giovinetto altrove</l>
     <l n="6">Da' propri colli rivolgeva il guardo,</l>
     <l n="7">L'orme del padre rimembrando in quelli.</l>
     <l n="8">Io m'accigliai: mi s'aggirar per l'alma</l>
     <l n="9">Tenebrosi pensieri; i re d'Erina</l>
     <l n="10">Schierarmisi dinanzi: impugno il brando.</l>
     <l n="11">Lenti i miei duci s'avanzar, quai liste</l>
     <l n="12">Di nubi raggruppantisi, lo scoppio</l>
     <l n="13">Di mia voce attendendo; ai lor dubbiosi</l>
     <l n="14">Spirti era dessa, quasi all'aer soffio,</l>
     <l n="15">Di nebbia sgombrator. Le vele al vento</l>
     <l n="16">Di sciorre imposi: dall'acquose valli</l>
     <l n="17">Già trecento guerrier stavan guatando</l>
     <l n="18">Il brocchier di Fingal, che in alto appeso</l>
     <l n="19">Tra le velate antenne al loro sguardo</l>
     <l n="20">Segna le vie del mar: ma poi che scese</l>
     <l n="21">La buia notte, io percoteva il cerchio</l>
     <l n="22">Dator di cenni; e per lo ciel con l'occhio</l>
     <l n="23">Della vaga Ulerina igni-crinita</l>
     <l n="24">N'andava in traccia: la cortese stella</l>
     <l n="25">Più non s'ascose, ella tra nube e nube</l>
     <l n="26">Tenea suo corso; dell'amabil raggio</l>
     <l n="27">Io seguitai la rosseggiante scorta</l>
     <l n="28">Sull'ocean, che debilmente a quella</l>
     <l n="29">Gìa luccicando. Col mattin tra nebbie</l>
     <l n="30">Inisfela spuntò: nel seno ondoso</l>
     <l n="31">Di Moilena approdai, ch'ampio si versa</l>
     <l n="32">Tra risonanti boschi. Ivi Cormano</l>
     <l n="33">Contro la possa di Colculla irato</l>
     <l n="34">Schermo si fea del suo riposto albergo.</l>
     <l n="35">Né sol Corman n'avea timor; con esso</l>
     <l n="36">Era Roscrana, la regal donzella</l>
     <l n="37">Dal guardo azzurro e dalle man di neve.</l>
    </lg>
    <lg n="2">
     <l n="38">Appuntellati sul calcio dell'asta</l>
     <l n="39">S'avvicinaro i tremolanti passi</l>
     <l n="40">Del buon Cormano: un languido sorriso</l>
     <l n="41">Spunta sul labbro, e duol calcagli il core.</l>
     <l n="42">Videci, e sospirò: l'arme, diss'egli,</l>
     <l n="43">Veggio del gran Tremmor; questi di fermo</l>
     <l n="44">Sono i passi del Re. Fingallo, ah! raggio</l>
     <l n="45">Se' tu di luce al nubiloso spirto</l>
     <l n="46">Dell'afflitto Cormano: o figlio mio,</l>
     <l n="47">Il tuo valor vince l'età; ma forti</l>
     <l n="48">Son d'Erina i nemici: adeguan possa</l>
     <l n="49">Di rimugghianti rivi. E questi rivi</l>
     <l n="50">Rimugghin pur, diss'io, l'alma sentendo</l>
     <l n="51">Gonfiarmisi di nobile alterezza.</l>
     <l n="52">Forse svolver potransi. O sir d'Erina,</l>
     <l n="53">Non siam schiatta d'imbelli. E che? Temenza</l>
     <l n="54">Dunque verrà quasi notturno spettro</l>
     <l n="55">A sbigottirci? ah no: crescon del paro</l>
     <l n="56">Al nemico le forze, al prode il core.</l>
     <l n="57">Non riversar buio di tema in petto</l>
     <l n="58">D'animosi garzoni. A cotai detti,</l>
     <l n="59">Pianto inondò la senil guancia: ei muto</l>
     <l n="60">Per man mi prese: alfin soggiunse: o sangue</l>
     <l n="61">Dell'ardito Tremmor, nube di tema</l>
     <l n="62">Su te non soffio, e chi potrialo in terra?</l>
     <l n="63">Tu già nel foco de' tuoi padri avvampi;</l>
     <l n="64">Veggio la fama tua, che qual corrente</l>
     <l n="65">D'orata luce il tuo sentier t'addita.</l>
     <l n="66">Seguilo, o prode. Sol l'arrivo attendi</l>
     <l n="67">Del mio Cairba: di mio figlio il brando</l>
     <l n="68">Unir dessi al tuo acciaro. Egli d'Ullina</l>
     <l n="69">Chiama la prole dai riposti seggi,</l>
     <l n="70">E l'invita a battaglia. Andammo insieme</l>
     <l n="71">Alla sala del re, ch'ergeasi in mezzo</l>
     <l n="72">D'alpestri scogli, i di cui negri fianchi</l>
     <l n="73">Logri avean l'orme di rodenti rivi.</l>
     <l n="74">Quercie di spaziosi ispidi rami</l>
     <l n="75">Vi si curvano intorno: ondeggia al vento</l>
     <l n="76">Ivi folto scopeto: ivi Roscrana</l>
     <l n="77">Visibil mezzo, e mezzo ascosa il dolce</l>
     <l n="78">Canto disciolse: sdrucciolò sull'arpa</l>
     <l n="79">La sua candida man; vidi il soave</l>
     <l n="80">Girar dell'azzurrina pupilletta,</l>
     <l n="81">Vidilo, e non invano: ella parea</l>
     <l n="82">Uno spirito amabile del cielo,</l>
     <l n="83">A cui s'avvolge vagamente intorno</l>
     <l n="84">Negletto lembo di cerulea nube.</l>
    </lg>
    <lg n="3">
     <l n="85">Festeggiammo tre dì; la bella forma</l>
     <l n="86">Sorgea tuttor nel mio turbato spirto.</l>
     <l n="87">Corman fosco mi vide, e la donzella</l>
     <l n="88">Dal candidetto sen diemmi; ella venne</l>
     <l n="89">Dimessa il guardo, e 'l crin dolce scomposta.</l>
     <l n="90">Venne; ma pugna allor muggio. Colculla</l>
     <l n="91">S'avanza; impugno l'asta, inalzo il brando,</l>
     <l n="92">Mi circondano i miei; per entro i solchi</l>
     <l n="93">Spingiamci in folla del nemico. Alnecma</l>
     <l n="94">Fuggì, cadde Colculla; in mezzo a' suoi</l>
     <l n="95">Tornò Fingal carco di fama. O figlio,</l>
     <l n="96">Famoso è quel, cui fan riparo a tergo</l>
     <l n="97">I suoi campioni: il buon cantore il segue</l>
     <l n="98">Di terra in terra: ma colui che solo</l>
     <l n="99">Sconsigliato s'avanza, ai dì futuri</l>
     <l n="100">Poche imprese tramanda. Oggi sfavilla</l>
     <l n="101">D'altissimo splendor, doman s'eclissa.</l>
     <l n="102">Una sola canzon chiude i suoi vanti;</l>
     <l n="103">Serba un sol campo il nome suo, né resta</l>
     <l n="104">La rimembranza dei suoi fatti altrove,</l>
     <l n="105">Fuorché colà dove affrettata tomba</l>
     <l n="106">Fa via via pullular le piote erbose.</l>
    </lg>
    <lg n="4">
     <l n="107">Così parlò l'eccelso Re: sull'erto</l>
     <l n="108">Giogo di Cormo tre cantor versaro</l>
     <l n="109">Il canto lusinghevole del sonno,</l>
     <l n="110">E quei discese. Carilo ritorno</l>
     <l n="111">Fè alla tomba di Conallo. O duce,</l>
     <l n="112">Non fia che giunga al tuo squallido letto</l>
     <l n="113">La voce del mattin, né presso il freddo</l>
     <l n="114">Caliginoso tuo soggiorno udrai</l>
     <l n="115">Latrar di veltri, o scalpitar di damme.</l>
    </lg>
    <lg n="5">
     <l n="116">Come a meteora della notte intorno</l>
     <l n="117">Allumatrice di turbate nubi</l>
     <l n="118">Volvansi queste: in cotal guisa Erina</l>
     <l n="119">Intorno d'Ata al luminoso duce</l>
     <l n="120">Tutta s'accolse. Egli nel mezzo altero,</l>
     <l n="121">Quasi per vezzo spensieratamente</l>
     <l n="122">Palleggiando la lancia, accompagnava</l>
     <l n="123">L'alzarsi alterno e l'abbassar del suono,</l>
     <l n="124">Che uscia dall'arpa di Fonarre. Appresso</l>
     <l n="125">Contro un masso appoggiata era Sulmalla,</l>
     <l n="126">Dal bianco sen, dal cilestrino sguardo,</l>
     <l n="127">Sulmalla di Gomor, sir d'Inisuna.</l>
     <l n="128">Già di queste in soccorso il campion d'Ata</l>
     <l n="129">Venne, e i nemici ne fugò: lo vide</l>
     <l n="130">Maestoso la vergine e leggiadro</l>
     <l n="131">Nella sala paterna, e non cadea</l>
     <l n="132">Indifferente di Catmorre il guardo</l>
     <l n="133">Su la donzella dalle lunghe chiome.</l>
     <l n="134">Ma 'l terzo giorno dall'acquosa Erina</l>
     <l n="135">Fiti sen venne, e raccontò l'alzarsi</l>
     <l n="136">Dello scudo di Selma, ed il periglio</l>
     <l n="137">Dell'oscuro Cairba. Il duce a Cluba</l>
     <l n="138">Spiegò le vele: invan; che in altre terre</l>
     <l n="139">Soggiornavano i venti. Egli tre giorni</l>
     <l n="140">Sulla spiaggia si stette, e l'occhio addietro</l>
     <l n="141">In ver le sale di Gomor volgea:</l>
     <l n="142">Che della figlia gli pungeva il core</l>
     <l n="143">La rimembranza; e ne traea sospiri.</l>
     <l n="144">Or quando a risvegliar l'assonnate onde</l>
     <l n="145">Il vento incominciò, scese dal colle</l>
     <l n="146">Sconosciuto guerrier, che di far prova</l>
     <l n="147">Dell'asta giovenile avea vaghezza</l>
     <l n="148">Nei campi di Catmorre. Ah sotto l'elmo</l>
     <l n="149">Qual volto si nasconde! era Sulmalla.</l>
     <l n="150">Venne anelante con forzati passi</l>
     <l n="151">Dietro l'orme del Re: natava in gioia</l>
     <l n="152">La sua azzurra pupilla in rimirarlo,</l>
     <l n="153">Quando stendea le ben composte membra</l>
     <l n="154">Lungo il ruscello. Ma Catmor credea</l>
     <l n="155">Ch'ella pur anco cavrioli e damme</l>
     <l n="156">Inseguisse con l'arco; oppur che assisa</l>
     <l n="157">Sopra la vetta di Lumon, la bianca</l>
     <l n="158">Mano stendesse ad incontrar il vento</l>
     <l n="159">Che spirava da Erina, amato albergo</l>
     <l n="160">Del suo diletto: di tornar per l'onde</l>
     <l n="161">Promesso avea, ma lo prevenne. È dessa,</l>
     <l n="162">Volgiti, o duce, hai la tua bella accanto.</l>
    </lg>
    <lg n="6">
     <l n="163">L'eccelse forme dei campion d'Erina</l>
     <l n="164">Cerchio feano a Catmor; nessun mancava,</l>
     <l n="165">Fuorché Foldan dal tenebroso ciglio.</l>
     <l n="166">Giacea lungi costui sotto una pianta,</l>
     <l n="167">Riconcentrato nel profondo orgoglio</l>
     <l n="168">Di sua caliginosa anima: al vento</l>
     <l n="169">Stride l'ispido crine: ei tratto tratto</l>
     <l n="170">Va borbottando discordanti note</l>
     <l n="171">Di dispettoso canto: alfin cruccioso</l>
     <l n="172">Pesta la pianta colla lancia, e parte,</l>
     <l n="173">E cogli altri si mesce. Al raggio ardente</l>
     <l n="174">D'arida quercia il giovinetto Idalla</l>
     <l n="175">Splender vedeasi in placido sembiante.</l>
     <l n="176">Giù per la fresca rubiconda guancia</l>
     <l n="177">In lunghe liste d'ondeggiante luce</l>
     <l n="178">Cadegli la biondissima ricciaia.</l>
     <l n="179">Soave era sua voce, e lungo il Clora</l>
     <l n="180">Soavemente l'accordava al suono</l>
     <l n="181">Di music'arpa, e col gentil concento</l>
     <l n="182">Temprava il rugghio del ruscel natio.</l>
    </lg>
    <lg n="7">
     <l n="183">Re d'Erina, diss'ei, conviti e feste</l>
     <l n="184">Richiede il tempo: or via, fa' che si desti</l>
     <l n="185">La voce dei cantor: l'alma dal canto</l>
     <l n="186">Torna più fresca e vigorosa in guerra.</l>
     <l n="187">Notte copre Inisfela; errarci intorno</l>
     <l n="188">Già scorgo i passi luridi dell'ombre;</l>
     <l n="189">L'ombre dei spenti in guerra intorno stanci</l>
     <l n="190">Sitibonde di canto: al canto, all'arpe,</l>
     <l n="191">S'allegrino gli estinti. Estinti e vivi</l>
     <l n="192">(Scoppiò in tai detti di Foldan lo sdegno)</l>
     <l n="193">Copra dimenticanza: in faccia mia</l>
     <l n="194">Si ragiona di canto, or ch'io son vinto?</l>
     <l n="195">Ma no, vinto non fui; sallo il nemico</l>
     <l n="196">Se 'l mio sentier fu turbine e procella.</l>
     <l n="197">Stroscia di sangue m'allagava i passi,</l>
     <l n="198">Piovea morte l'acciar: ma che? gl'imbelli</l>
     <l n="199">Stavanmi a tergo: indi fu Morven salva.</l>
     <l n="200">Or va', molle garzon, tasteggia l'arpa</l>
     <l n="201">Nella valle di Clora: ogni sua corda</l>
     <l n="202">Dura risponda alla tua voce imbelle.</l>
     <l n="203">Mentre più cerchi d'adescar cantando</l>
     <l n="204">Donna che adocchia in un boschetto ascosa</l>
     <l n="205">La tua gialliccia effeminata chioma.</l>
     <l n="206">Va' sul Clora, garzon, fuggi dal Luba;</l>
     <l n="207">Questo è campo d'eroi. L'ascolti, e il soffri,</l>
     <l n="208">Re di Temora? con arcigno volto</l>
     <l n="209">Malto riprese. A te, signor, s'aspetta</l>
     <l n="210">Dar della pace e della pugna i cenni.</l>
     <l n="211">Contro i nemici tuoi spesso tu fosti</l>
     <l n="212">Foco distruggitor, spesso atterrasti</l>
     <l n="213">Entro tombe di sangue armate intere,</l>
     <l n="214">Ma nel tuo ritornar chi di baldanza</l>
     <l n="215">Parole intese? I furibondi, i folli</l>
     <l n="216">Sol si pascon di stragi e spiran morte.</l>
     <l n="217">Sopra la punta della lancia è fitta</l>
     <l n="218">La lor memoria, ed han pensieri e sensi</l>
     <l n="219">Di zuffe e sangue avviluppati e intrisi.</l>
     <l n="220">Sempre parlan costor. Duce di Moma,</l>
     <l n="221">Vanta a tua posta il tuo valor: tu sei</l>
     <l n="222">Nembo, turbin, torrente. E che? tu solo</l>
     <l n="223">Scuoti la lancia? avesti a fronte i forti;</l>
     <l n="224">Non i fiacchi alle spalle. Ah! fiacchi noi?</l>
     <l n="225">Osil tu sostener? c'è chi tel niega,</l>
     <l n="226">Chi del tuo irato impareggiabil brando</l>
     <l n="227">Non teme il paragon. Farsi due vampe</l>
     <l n="228">Nel volto i duci, stralunar gli sguardi,</l>
     <l n="229">Curvarsi innanzi ed impugnar le spade</l>
     <l n="230">Fu solo un punto. In fera zuffa avvolti,</l>
     <l n="231">Il convito regal già già di sangue</l>
     <l n="232">Bruttato avriano; se di nobil ira</l>
     <l n="233">Non s'accendea Catmor. Trasse l'acciaro</l>
     <l n="234">Riverberante, e imperioso in atto,</l>
     <l n="235">Olà, gridò, freno a que' spirti insani,</l>
     <l n="236">Figli dell'alterezza: oltre, nel buio</l>
     <l n="237">Correte a rimpiattarvi: a sdegno forse</l>
     <l n="238">Provocarmi v'alletta? e trarmi a forza</l>
     <l n="239">Contro d'entrambi a sollevar la spada?</l>
     <l n="240">Guai se... non più: questo di gare e risse</l>
     <l n="241">Tempo non è; sparitemi dinanzi,</l>
     <l n="242">Nubi importune; del comun diletto</l>
     <l n="243">Non turbate la gioia. Ambo allibiro,</l>
     <l n="244">Ambo s'allontanar di qua, di là</l>
     <l n="245">Taciti, rannicchiati; avresti appunto</l>
     <l n="246">Viste di paludosa infetta nebbia</l>
     <l n="247">Due smisurate ed orride colonne,</l>
     <l n="248">Quando di mezzo in suo chiaror sovrano</l>
     <l n="249">Vi spunta il Sol; s'arretran quelle, e dense</l>
     <l n="250">In se raccolte tenebrosamente</l>
     <l n="251">Van roteando ai lor cannosi stagni.</l>
    </lg>
    <lg n="8">
     <l n="252">Stavan gli altri guerrier taciti a cerchio</l>
     <l n="253">Della mensa regale, e ad ora ad ora</l>
     <l n="254">Volgean mal fermo rispettoso il guardo</l>
     <l n="255">D'Ata al signor, che passeggiava in mezzo</l>
     <l n="256">Nel nobile fervor di sua grand'alma,</l>
     <l n="257">Che intiepidiasi, e già spuntava in quella</l>
     <l n="258">L'amabil calma, e 'l bel seren natio.</l>
     <l n="259">Sul campo alfin l'oste sdraiossi, il sonno</l>
     <l n="260">Scese in Moilena: di Fonar soltanto</l>
     <l n="261">Seguia la voce a risonar Catmorre,</l>
     <l n="262">Sangue di Larto, il condottier del Lumo.</l>
     <l n="263">Ma non l'udia Catmor; sopito ei giace</l>
     <l n="264">Lungo un fremente rio: sibila il crine,</l>
     <l n="265">Gradito scherzo alla notturna auretta.</l>
    </lg>
    <lg n="9">
     <l n="266">Venne Cairba a' sogni suoi, ravvolto</l>
     <l n="267">Tra fosca nube, che per veste ei prese</l>
     <l n="268">Nel grembo della notte: oscura in volto</l>
     <l n="269">Gli spuntava letizia; inteso avea</l>
     <l n="270">La funebre canzon, che alla sua ombra</l>
     <l n="271">Carilo sciolse, e ne volò repente</l>
     <l n="272">All'aeree sue stanze: usciro i rochi</l>
     <l n="273">Accenti suoi col fremito confusi</l>
     <l n="274">Del mormorante rio. Gioia riscontri</l>
     <l n="275">L'anima di Catmor: Moilena intese</l>
     <l n="276">La voce sua; Cairba ebbe il suo canto.</l>
     <l n="277">Or veleggia su i venti; è la sua forma</l>
     <l n="278">Nelle sale paterne; ivi serpeggia</l>
     <l n="279">Quasi vampa terribile che striscia</l>
     <l n="280">Per lo deserto in tempestosa notte.</l>
     <l n="281">Generoso Catmorre, alla tua tomba</l>
     <l n="282">Vati non mancheranno: amor dei vati</l>
     <l n="283">Fu sempre il prode: lusinghiera auretta</l>
     <l n="284">È il tuo nome, o Catmor. Ma odo, o parmi</l>
     <l n="285">Un suon lugubre; nel campo del Luba</l>
     <l n="286">Stavvi una cupa voce. Aerei spettri,</l>
     <l n="287">Inforzate il lamento: eran gli estinti</l>
     <l n="288">Carchi di fama: ecco si gonfia e cresce</l>
     <l n="289">Il mesto suon, l'aere se n'empie, il nembo</l>
     <l n="290">Ulula. Addio Catmor... tra poco... addio.</l>
    </lg>
    <lg n="10">
     <l n="291">Fuggì ravvoltolandosi: l'antica</l>
     <l n="292">Quercia sentì la sua partenza, e 'l capo</l>
     <l n="293">Sibilante crollò. Dal sonno il duce</l>
     <l n="294">Scossesi, impugna l'asta, il guardo intorno</l>
     <l n="295">Desioso rivolge; altro non vede</l>
     <l n="296">Che notte atro-velata. Ella è la voce,</l>
     <l n="297">Disse, del re: ma la sua forma è ita.</l>
     <l n="298">O figli della notte, i vostri passi</l>
     <l n="299">Non lascian orma: in arido deserto,</l>
     <l n="300">Quasi del Sole ripercosso raggio,</l>
     <l n="301">Comparite talor, ma sparite anco</l>
     <l n="302">All'apparir dei nostri passi: or vanne</l>
     <l n="303">Debole stirpe: in te saper non regna.</l>
     <l n="304">Vane son le tue gioie, a par d'un sogno</l>
     <l n="305">Che lusinga e svanisce, o quale all'alma</l>
     <l n="306">Lieve-alato pensier s'affaccia e passa.</l>
     <l n="307">Catmor... tra poco... e che sarà? fia basso,</l>
     <l n="308">Scuro giacente in la magione angusta:</l>
     <l n="309">Ve' co' mal fermi ancor socchiusi lumi</l>
     <l n="310">Non arriva il mattin? Vattene, o ombra,</l>
     <l n="311">Battaglia è 'l mio pensier: tutt'altro è nulla.</l>
     <l n="312">Già sovra penne d'aquila m'inalzo</l>
     <l n="313">Ad afferrar della mia gloria il raggio.</l>
     <l n="314">Giaccia sul margo a serpeggiante rivo</l>
     <l n="315">In solitaria valle anima imbelle</l>
     <l n="316">Di picciolo mortal: passano gli anni,</l>
     <l n="317">Volvonsi le stagioni, ei neghittoso</l>
     <l n="318">Torpe in riposo vil: ma che? la morte</l>
     <l n="319">Vien sopra un nembo tenebrosa e muta,</l>
     <l n="320">E 'l grigio capo inonorato atterra.</l>
     <l n="321">Tal io non partirò. Non fu Catmorre</l>
     <l n="322">Molle garzone ad esplorare inteso</l>
     <l n="323">Covil di damme: io spaziai coi regi,</l>
     <l n="324">Con lor venni a tenzone, e 'l mio diletto</l>
     <l n="325">Fu mortifero campo, ove la pugna</l>
     <l n="326">Spazza dal suol le affastellate squadre,</l>
     <l n="327">Qual forte soffio accavallate nubi.</l>
    </lg>
    <lg n="11">
     <l n="328">Così parlò d'Alnecma il sire, e ferma</l>
     <l n="329">Serenità gli si diffuse in petto:</l>
     <l n="330">Quasi fiamma vital valor gli serpe</l>
     <l n="331">Di vena in vena: maestosi e grandi</l>
     <l n="332">Sono i suoi passi, e già sgorgagli intorno</l>
     <l n="333">Il raggio oriental. Vid'ei la grigia</l>
     <l n="334">Oste gradatamente colorarsi</l>
     <l n="335">Alla nascente luce, ed allegrossi,</l>
     <l n="336">Come s'allegra un spirito del cielo,</l>
     <l n="337">Ch'alto su i mari suoi s'avanza, e quelli</l>
     <l n="338">Vede senz'onda, e senza penna i venti:</l>
     <l n="339">Fallace calma e passeggera; ei tosto</l>
     <l n="340">Risveglia i flutti imperioso, e vasti</l>
     <l n="341">Sonante spiaggia a flagellar li spinge.</l>
    </lg>
    <lg n="12">
     <l n="342">Lungo la ripa d'un ruscello intanto</l>
     <l n="343">D'Inisuna la vergine giacea</l>
     <l n="344">Addormentata. Dall'amabil fronte</l>
     <l n="345">Caduto era l'elmetto: ella sognando</l>
     <l n="346">Sta nelle patrie terre: ivi il mattino</l>
     <l n="347">Dorava i campi suoi; scorrean dai massi</l>
     <l n="348">Cerulei rivi, e 'l venticel per gioco</l>
     <l n="349">De' giuncheti scotea le molli cime.</l>
     <l n="350">Vivace suono che alle caccia invita</l>
     <l n="351">Spargesi intorno: ai cacciator sovrasta</l>
     <l n="352">D'Ata l'eroe; l'innamorato sguardo</l>
     <l n="353">Egli torce a Sulmalla; essa la faccia</l>
     <l n="354">Rivolge altrove orgogliosetta, e l'arco</l>
     <l n="355">Piega negli atti non curante e in volto</l>
     <l n="356">Ferma: ah Sulmalla, ah! ma vacilla il core.</l>
    </lg>
    <lg n="13">
     <l n="357">Tale era il sogno suo quando dappresso</l>
     <l n="358">Le si fece Catmor. Videsi innanzi</l>
     <l n="359">Quel caro volto, inaspettata vista,</l>
     <l n="360">E 'l ravvisò: che far dovea l'eroe?</l>
     <l n="361">Gemè, pianse, partì. No, duce d'Ata,</l>
     <l n="362">Non è tempo d'amor, t'attende il campo.</l>
    </lg>
    <lg n="14">
     <l n="363">Ei disse; e 'l cerchio ammonitor percosse,</l>
     <l n="364">Onde di guerra esce la voce. Erina</l>
     <l n="365">Sorsegli intorno, e rimbombò: dal sonno</l>
     <l n="366">La vergine si scosse; arrossa, e trema</l>
     <l n="367">Delle sparse sue trecce; adocchia a terra</l>
     <l n="368">L'elmetto, e frettolosa e palpitante</l>
     <l n="369">Lo ricoglie, e s'asconde: ohimè! s'Erina</l>
     <l n="370">Sapesse mai che in queste spoglie è avvolta</l>
     <l n="371">La figlia d'Inisuna! Ella rammenta</l>
     <l n="372">La sua stirpe regale, e le divampa</l>
     <l n="373">La nobil alma di leggiadro orgoglio.</l>
     <l n="374">Dietro una rupe si celò, da cui</l>
     <l n="375">Scende garrulo rivo in cheta valle;</l>
    </lg>
    <lg n="15">
     <l n="376">Gioconda solitudine remota</l>
     <l n="377">A pacifiche damme, anzi che quindi</l>
     <l n="378">Ne le cacciasse alto fragor di guerra.</l>
     <l n="379">Qui della bella vergine all'orecchio</l>
     <l n="380">Giungeva ad or ad or la cara voce</l>
     <l n="381">Dell'amato guerriero: alla sua doglia</l>
     <l n="382">Qui s'abbandona; del suo mal presaga</l>
     <l n="383">L'anima le si abbuia; ella dal canto</l>
     <l n="384">Cerca conforto, ed amorosi lai</l>
     <l n="385">Sparge sul vento in suon flebile e fioco.</l>
    </lg>
    <lg n="16">
     <l n="386">Breve gioia, ove se' ita;</l>
     <l n="387">Caro sogno, ove sei tu?</l>
    </lg>
    <lg n="17">
     <l n="388">Inisuna è già sparita,</l>
     <l n="389">Il mio suol non veggo più.</l>
    </lg>
    <lg n="18">
     <l n="390">Della caccia in la mia terra</l>
     <l n="391">Più non odo il lieto suon!</l>
    </lg>
    <lg n="19">
     <l n="392">Falda orribile di guerra</l>
     <l n="393">Mi circonda: ove mai son?</l>
    </lg>
    <lg n="20">
     <l n="394">Guardo fuor, né veggo un raggio</l>
     <l n="395">Che m'additi il mio sentier.</l>
    </lg>
    <lg n="21">
     <l n="396">Ah che speme altra non aggio!</l>
     <l n="397">Ah che basso è 'l mio guerrier!</l>
    </lg>
    <lg n="22">
     <l n="398">Presso è il re dall'ampio scudo,</l>
     <l n="399">De' possenti atterrator.</l>
    </lg>
    <lg n="23">
     <l n="400">Ohimè! scende il ferro crudo,</l>
     <l n="401">Ah tu cadi, o dolce amor!</l>
    </lg>
    <lg n="24">
     <l n="402">Di Gomorre ombra diletta,</l>
     <l n="403">Ove porti il mobil piè?</l>
    </lg>
    <lg n="25">
     <l n="404">Caro padre, arresta, aspetta,</l>
     <l n="405">Non andar lungi da me.</l>
    </lg>
    <lg n="26">
     <l n="406">Stranie terre, altri paesi</l>
     <l n="407">Vai sovente a visitar:</l>
    </lg>
    <lg n="27">
     <l n="408">La tua voce, o padre, intesi,</l>
     <l n="409">Mentr'io lassa era sul mar.</l>
    </lg>
    <lg n="28">
     <l n="410">Figlia mia, tu corri a morte,</l>
     <l n="411">La tua voce parea dir:</l>
    </lg>
    <lg n="29">
     <l n="412">Tutto invan; che amor più forte</l>
     <l n="413">Nel mio cor si fea sentir.</l>
    </lg>
    <lg n="30">
     <l n="414">Spesso i figli a trar di pene</l>
     <l n="415">La paterna ombra sen vien,</l>
    </lg>
    <lg n="31">
     <l n="416">Quando afflitti e fuor di spene</l>
     <l n="417">Solo in duol vita gli tien.</l>
    </lg>
    <lg n="32">
     <l n="418">Il mio caro ah se m'è tolto,</l>
     <l n="419">Vieni, o padre, per pietà,</l>
    </lg>
    <lg n="33">
     <l n="420">Strutto in pianto, in duol sepolto</l>
     <l n="421">Più del mio, qual cor sarà?</l>
    </lg>
   </lg>
  </body>
 </text>
</TEI>