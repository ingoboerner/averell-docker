<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - OINAMORA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">9</measure>
    <measure unit="line">166</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-oinamora</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - OINAMORA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - OINAMORA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Come rotto dall'ombre il Sol s'aggira</l>
     <l n="2">Sopra l'erboso Larmo, in cotal guisa</l>
     <l n="3">Passan per l'alma mia le storie antiche,</l>
     <l n="4">Nel silenzio notturno. Allor che al sonno</l>
     <l n="5">Dansi i cantori e nella sala appese</l>
     <l n="6">Taccion l'arpe di Selma, allor sommessa</l>
     <l n="7">Entro gli orecchi miei scende una voce</l>
     <l n="8">L'anima a risvegliar; la voce è questa</l>
     <l n="9">Degli anni che passaro. Essi l'eccelse</l>
     <l n="10">Gesta dei duci, onde son gravi il grembo,</l>
     <l n="11">Mi schierano dinnanzi; io sorgo e afferro</l>
     <l n="12">Le fuggitive storie, e fuor le sgorgo</l>
     <l n="13">Entro vena di canto. E non confuso</l>
     <l n="14">Di torrente inamabile rimbombo</l>
     <l n="15">Sono i canti ch'io verso, essi dan suono</l>
     <l n="16">Qual della dolce musica di Luta</l>
     <l n="17">È il gradito bisbiglio. O Luta amica</l>
     <l n="18">Di molte corde, taciturne e triste</l>
     <l n="19">Già non sono le tue rupi, allor che leve</l>
     <l n="20">Di Malvina la man scorre su l'arpa.</l>
     <l n="21">Luce de' nubilosi miei pensieri</l>
     <l n="22">Che attraversano l'anima dolente,</l>
     <l n="23">D'Ossian il canto udir t'è grato? Ascolta</l>
     <l n="24">O figlia di Toscar; d'Ossian il canto</l>
     <l n="25">I già trascorsi dì richiama e arresta.</l>
    </lg>
    <lg n="2">
     <l n="26">Fu nei giorni del Re, quand'era il crine</l>
     <l n="27">Tinto di giovinezza; allor ch'io volto</l>
     <l n="28">Tenni lo sguardo a Cocallin gentile</l>
     <l n="29">Per l'onde dell'oceano: era il mio corso</l>
     <l n="30">Ver l'isola di Furfedo, boscosa</l>
     <l n="31">De' mari abitatrice. Avea Fingallo</l>
     <l n="32">Commesso a me che colle navi aita</l>
     <l n="33">Arrecassi a Malorco: il Re d'acerba</l>
     <l n="34">Guerra era cinto, e ad ospital convito</l>
     <l n="35">S'eran più volte i nostri padri accolti.</l>
    </lg>
    <lg n="3">
     <l n="36">Legai le vele in Colcolo, e a Malorco</l>
     <l n="37">Mandai la spada: d'Albione il segno,</l>
     <l n="38">Tosto ei conobbe e s'allegrò; dall'alta</l>
     <l n="39">Sala sen venne, e per la man mi prese</l>
     <l n="40">Con trista gioia. A che, stirpe d'eroi,</l>
     <l n="41">Vieni al cadente Re? diss'ei. Tontormo</l>
     <l n="42">Duce di molte lance è il sir possente</l>
     <l n="43">Dell'ondosa Sardronlo: egli mia figlia,</l>
     <l n="44">Oinamora gentil, candida il seno,</l>
     <l n="45">Vide, l'amò, sposa la chiese; ad esso</l>
     <l n="46">Io la niegai, che nimistade antica</l>
     <l n="47">Divise i nostri padri: ei venne armato</l>
     <l n="48">A Furfedo; pugnammo: i miei seguaci</l>
     <l n="49">Fur vinti e spersi. A che, d'eroi germoglio,</l>
     <l n="50">Vieni al cadente re? Non venni, io dissi,</l>
     <l n="51">Come fanciullo a risguardar: Fingallo</l>
     <l n="52">Ben rammenta Malorco, e la sua sala</l>
     <l n="53">Amica agli stranier: spesso l'accolse</l>
     <l n="54">L'alpestre isola tua stanco dall'onde;</l>
     <l n="55">Né tu con esso un'odiosa nube</l>
     <l n="56">Fosti d'orgoglio; di conviti e canti</l>
     <l n="57">Parco non fosti ad onorarlo: io quindi</l>
     <l n="58">Alzerò il brando in tua difesa, e forse</l>
     <l n="59">Chi ti persegue si dorrà: gli amici,</l>
     <l n="60">Benché lontani, ai nostri cor son presso.</l>
    </lg>
    <lg n="4">
     <l n="61">Verace sangue di Tremmor, riprese,</l>
     <l n="62">I detti tuoi sono al mio cor, qual fora</l>
     <l n="63">La voce di Crulloda, il poderoso</l>
     <l n="64">Del cielo abitator, quand'ei favella</l>
     <l n="65">Da una squarciata nube ai figli suoi.</l>
     <l n="66">Molti allegrarsi al mio convito, e tutti</l>
     <l n="67">Obliaro Malorco; io volsi il guardo</l>
     <l n="68">A tutti i venti, e alcuna vela amica</l>
     <l n="69">Non vidi biancheggiar: ma che? l'acciaro</l>
     <l n="70">Suona nelle mie sale, e non la conca.</l>
     <l n="71">Vieni stirpe d'eroi, la notte è presso;</l>
     <l n="72">Vieni alla reggia ad ascoltar il canto</l>
     <l n="73">Della bella di Furfedo. N'andammo,</l>
     <l n="74">E d'Oinamora le maestre dita</l>
     <l n="75">S'alzarono sull'arpa: ella su tutte</l>
     <l n="76">Le sue tremule corde in dolci note</l>
     <l n="77">Fè risonar la sua dolente istoria.</l>
     <l n="78">Stetti a mirarla rispettoso e muto,</l>
     <l n="79">Che sparsa di bellezza e maestade</l>
     <l n="80">Dell'isola selvosa era la figlia;</l>
     <l n="81">E i begli occhi a veder parean due stelle,</l>
     <l n="82">Quando in pioggia talor fra stilla e stilla</l>
     <l n="83">Vagamente sogguardano; s'affisa</l>
     <l n="84">Lieto in quelle il nocchiero, e benedice</l>
     <l n="85">Que' scintillanti e graziosi rai.</l>
     <l n="86">Lungo il rio di Tormulte io co' miei fidi</l>
     <l n="87">Mossi a battaglia in sul mattin. Tontormo</l>
     <l n="88">Battè lo scudo, e gli si strinse intorno</l>
     <l n="89">Il popol suo; ferve la mischia. Il duce</l>
     <l n="90">Io scontrai di Sardronlo: a spicchi infranto</l>
     <l n="91">Vola per l'aere il suo guerriero arnese:</l>
     <l n="92">Io l'arresto, e l'afferro, e la sua destra</l>
     <l n="93">Stretta di saldi nodi offro a Malorco</l>
     <l n="94">Delle conche dator. Gioia si sparse</l>
     <l n="95">Sul convito di Furfedo; sconfitto</l>
     <l n="96">Era il nemico: ma Tontormo altrove</l>
     <l n="97">Volse la faccia vergognoso e tristo,</l>
     <l n="98">Che d'Oinamora sua teme lo sguardo.</l>
    </lg>
    <lg n="5">
     <l n="99">O dell'alto Fingal sangue verace,</l>
     <l n="100">Malorco incominciò, non fia che parta</l>
     <l n="101">Dalle mie sale inonorato: io teco</l>
     <l n="102">Vo' che una luce di beltà sen vegna,</l>
     <l n="103">La vergine di Furfedo dagli occhi</l>
     <l n="104">Lento-giranti: ella gioiosa fiamma</l>
     <l n="105">Nella tua bellicosa alma possente</l>
     <l n="106">Raccenderà, né inosservata, io spero,</l>
     <l n="107">Passerà la donzella in mezzo a Selma</l>
     <l n="108">Fra drappello d'eroi. Sì disse; io stesi</l>
     <l n="109">Nella sala le membra: avea nel sonno</l>
     <l n="110">Socchiusi i lumi; un susurrar gentile</l>
     <l n="111">L'orecchio mi ferì; parea d'auretta</l>
     <l n="112">Che già si sveglia, e primamente i velli</l>
     <l n="113">Gira del cardo, indi sull'erba verde</l>
     <l n="114">Largamente si sparge. Era cotesta</l>
     <l n="115">D'Oinamora la voce: ella il notturno</l>
     <l n="116">Suo canto sollevò, che ben conobbe</l>
     <l n="117">Ch'era l'anima mia limpido rivo</l>
     <l n="118">Che al piacevole suon gorgoglia e spiccia.</l>
    </lg>
    <lg n="6">
     <l n="119">Chi mai, cantava, (ad ascoltarla io m'ergo)</l>
     <l n="120">Chi dalla rupe sua sopra la densa</l>
     <l n="121">Nebbia dell'ocean guarda pensoso?</l>
     <l n="122">Come piuma di corvo erra sul nembo</l>
     <l n="123">La nerissima chioma: è ne' suoi passi</l>
     <l n="124">Maestosa la doglia: ha sopra il ciglio</l>
     <l n="125">La lagrima d'amore, e 'l maschio petto</l>
     <l n="126">Palpita sopra il cor ch'entro gli scoppia.</l>
     <l n="127">Ritirati, o guerrier, cercarmi è vano;</l>
     <l n="128">No, più tua non sarò: da te lontana</l>
     <l n="129">Lassa! in terreno incognito m'aggiro</l>
     <l n="130">Solinga e mesta: ancor che a me stia presso</l>
     <l n="131">La schiatta degli eroi, pur ciò non basta</l>
     <l n="132">A calmar la mia doglia. Ah! perché mai,</l>
     <l n="133">Perché furo nemici i nostri padri,</l>
     <l n="134">Tontormo, amor delle donzelle, e pena?</l>
    </lg>
    <lg n="7">
     <l n="135">Ossian si scosse a queste note: oh, dissi,</l>
     <l n="136">Voce gentil, perché sei mesta? ah tempra,</l>
     <l n="137">Tempra il tuo lutto: di Tremmor la stirpe</l>
     <l n="138">Non è fosca nell'alma; in terra ignota</l>
     <l n="139">Non andrai sola e sconsolata errando,</l>
     <l n="140">Oinamora vezzosa. In questo petto</l>
     <l n="141">Suona una voce ad altri orecchi ignota:</l>
     <l n="142">Ella comanda a questo cor d'aprirsi</l>
     <l n="143">Dei sventurati alle querele, al pianto.</l>
     <l n="144">Or va' dolce cantrice, alle tue stanze</l>
     <l n="145">Ricovra, e ti conforta: il tuo Tontormo</l>
     <l n="146">Non fia, s'Ossian può nulla, amato invano.</l>
    </lg>
    <lg n="8">
     <l n="147">Sorto il mattino, io dalle sue ritorte</l>
     <l n="148">Disciolgo il Re, per man prendo la bella</l>
     <l n="149">Dubitosa e tremante, ed a Malorco</l>
     <l n="150">Con tai detti mi volgo: o generoso</l>
     <l n="151">Re di Furfedo alpestre, e perché mesto</l>
     <l n="152">Sarà Tontormo? egli di guerra è face,</l>
     <l n="153">Egli è stirpe d'eroi: nemici un tempo</l>
     <l n="154">Fur gli avi vostri, ma per Loda adesso</l>
     <l n="155">Van le lor ombre in amistà congiunte,</l>
     <l n="156">E stendon liete alla medesma conca</l>
     <l n="157">Le nebulose braccia: oblio ricopra</l>
     <l n="158">Le lor ire, o guerrier; questa è una nube</l>
     <l n="159">Dei dì che più non sono, amor la sgombri.</l>
    </lg>
    <lg n="9">
     <l n="160">Tai fur d'Ossian le gesta, allor che il tergo</l>
     <l n="161">Sferzava il crin di giovinezza, ancora</l>
     <l n="162">Che alla vergin regal raggiasse intorno</l>
     <l n="163">Veste d'amabilissima beltade:</l>
     <l n="164">Tal fui, con gioia or lo rimembro. O vaga</l>
     <l n="165">Figlia di Luta, udisti; il canto mio</l>
     <l n="166">I già trascorsi dì richiama e arresta.</l>
    </lg>
   </lg>
  </body>
 </text>
</TEI>