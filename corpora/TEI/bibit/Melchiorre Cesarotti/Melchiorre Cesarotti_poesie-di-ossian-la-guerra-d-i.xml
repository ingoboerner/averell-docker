<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - LA GUERRA D'INISTONA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">14</measure>
    <measure unit="line">258</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-la-guerra-d-i</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - LA GUERRA D'INISTONA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - LA GUERRA D'INISTONA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Sonno di cacciator sembra sul monte</l>
     <l n="2">Trascorsa giovinezza. Ei s'addormenta</l>
     <l n="3">Fra' rai del Sol, ma si risveglia in mezzo</l>
     <l n="4">D'aspra tempesta, i rosseggianti lampi</l>
     <l n="5">Volano intorno, e le ramose cime</l>
     <l n="6">Scotono i boschi; ei si rivolge, e cerca</l>
     <l n="7">Il dì del Sol che già s'ascose, e i dolci</l>
     <l n="8">Sogni del suo riposo: Ossian, e quando</l>
     <l n="9">Tornerà giovinezza? Il suon dell'armi</l>
     <l n="10">Quando conforterà gli orecchi miei?</l>
     <l n="11">Quando mi fia di spaziar concesso</l>
     <l n="12">Entro la luce del mio acciaro antico,</l>
     <l n="13">Come un tempo Oscar mio? Venite o colli</l>
     <l n="14">Del patrio Cona, e voi venite, o fonti,</l>
     <l n="15">D'Ossian il canto ad ascoltare; il canto</l>
     <l n="16">Già mi spunta nell'alma a par del Sole:</l>
     <l n="17">E alla letizia de' passati tempi</l>
     <l n="18">Già mi si schiude il core. O Selma, o Selma,</l>
     <l n="19">Veggo le torri tue, veggo le querce</l>
     <l n="20">Dell'ombrose tue mura: i tuoi ruscelli</l>
     <l n="21">Mi suonano all'orecchio. Eccoli; intorno</l>
     <l n="22">Già s'adunano i duci; assiso in mezzo</l>
     <l n="23">Stassi Fingal sopra l'avito scudo.</l>
     <l n="24">Posa l'asta alle mura; egli la voce</l>
     <l n="25">De' suoi cantori ascolta, e d'udir gode</l>
     <l n="26">Del giovenil suo braccio i forti fatti.</l>
     <l n="27">Tornava Oscar da caccia: ei di Fingallo</l>
     <l n="28">Le lodi intese; il luminoso scudo</l>
     <l n="29">Spiccò di Brano, alla parete appeso,</l>
     <l n="30">E s'avanzò: di lagrime rigonfi</l>
     <l n="31">Gli occhi egli avea, guancia infocata, e bassa</l>
     <l n="32">Tremante voce: la mia lancia istessa,</l>
     <l n="33">In man del figlio mio venia scotendo</l>
     <l n="34">La luccicante cima. Al re di Selma</l>
     <l n="35">Ei sì disse: o Fingallo, o re d'eroi,</l>
     <l n="36">Ossian, tu padre, a lui secondo in guerra;</l>
     <l n="37">Pur voi pugnaste in giovinezza, e pure</l>
     <l n="38">Fin da' primi anni risonar nel canto</l>
     <l n="39">I vostri nomi: ed io che fo? somiglio</l>
     <l n="40">Alla nebbia di Cona. Oscarre a un punto</l>
     <l n="41">Mostrasi e sfuma; sconosciuto nome</l>
     <l n="42">Sarò al cantor: per la deserta piaggia</l>
     <l n="43">Il cacciator non cercherà la tomba</l>
     <l n="44">D'Oscar negletta. Ah valorosi eroi,</l>
     <l n="45">Lasciatemi pugnar: mia d'Inistona</l>
     <l n="46">Sia la battaglia: in region remota</l>
     <l n="47">Così n'andrò; voi della mia caduta</l>
     <l n="48">Non udrete novella. Ivi prosteso</l>
     <l n="49">Mi troverà qualche cantore, e ai venti</l>
     <l n="50">Darà 'l mio nome; vergine straniera</l>
     <l n="51">Scorgerà la mia tomba, e impietosita</l>
     <l n="52">Lagrimerà sul giovinetto anciso</l>
     <l n="53">Che da lungi sen venne, e dirà forse</l>
     <l n="54">Il cantore al convito: udite il canto,</l>
     <l n="55">Canto d'Oscar dalla lontana terra.</l>
    </lg>
    <lg n="2">
     <l n="56">Oscar, rispose il Re, datti conforto,</l>
     <l n="57">Figlio della mia fama, a te concedo</l>
     <l n="58">L'onor della battaglia. Orsù, s'appresti</l>
     <l n="59">La nave mia, che d'Inistona ai lidi</l>
     <l n="60">Trasporti il mio campion. Guarda geloso,</l>
     <l n="61">Figlio del figlio mio, la nostra fama:</l>
     <l n="62">Sei della stirpe della gloria, Oscarre,</l>
     <l n="63">Non la smentire: ah non permetter mai</l>
     <l n="64">Che i figli dei stranier dicano: imbelle</l>
     <l n="65">È la schiatta di Selma: altrui ti mostra</l>
     <l n="66">Tempesta in guerra, e Sol cadente in pace.</l>
     <l n="67">Tu d'Inistona al re di', che Fingallo</l>
     <l n="68">La giovinezza sua ben si rammenta,</l>
     <l n="69">Quando si riscontrar le lancie nostre</l>
     <l n="70">Nei dì d'Aganadeca. Oscar le vele</l>
     <l n="71">Romorose spiegò; fischiava il vento</l>
     <l n="72">Per mezzo i cuoi delle sublimi antenne;</l>
     <l n="73">L'onde sferzan gli scogli, irata mugge</l>
     <l n="74">Dell'ocean la possa. Il figlio mio</l>
     <l n="75">Scoprì dall'onde la selvosa terra.</l>
     <l n="76">Ei ratto penetrò nell'echeggiante</l>
     <l n="77">Baia di Runa, e al re dell'aste Anniro</l>
     <l n="78">Inviò la sua spada. A quella vista</l>
     <l n="79">Scossesi il vecchio Eroe, che di Fingallo</l>
     <l n="80">La spada ravvisò: vena di pianto</l>
     <l n="81">Corsegli all'occhio in rammentar l'imprese</l>
     <l n="82">Della sua gioventù; che ben due volte</l>
     <l n="83">Egli si stette al paragon dell'asta</l>
     <l n="84">Coll'eccelso Fingallo, innanzi agli occhi</l>
     <l n="85">D'Aganadeca, e s'arretraro i duci</l>
     <l n="86">Minor, credendo di notturni spirti</l>
     <l n="87">Conflitto aspro mirar. Che fui! che sono!</l>
     <l n="88">Anniro incominciò; misero, infermo,</l>
     <l n="89">Carco d'età, disutile il mio brando</l>
     <l n="90">Pende nella mia sala. O tu che sei</l>
     <l n="91">Della stirpe di Selma, Anniro anch'egli</l>
     <l n="92">Si trovò fra le lancie, ed ora ei langue</l>
     <l n="93">Arido e vizzo come quercia infetta</l>
     <l n="94">Colà sul Lano; io non ho figlio alcuno</l>
     <l n="95">Che sen corra gioioso ad incontrarti,</l>
     <l n="96">E ti conduca alle paterne sale.</l>
     <l n="97">Pallido Argonte è nella tomba, e Ruro,</l>
     <l n="98">Ruro mio non è più; l'ingrata figlia</l>
     <l n="99">Nella magion degli stranieri alberga;</l>
     <l n="100">E impaziente la paterna tomba</l>
     <l n="101">Di rimirar desia; diecimila aste</l>
     <l n="102">Scote il suo sposo, e contro me s'avanza,</l>
     <l n="103">Come dal Lano suo nube di morte.</l>
     <l n="104">Pur vien, figlio di Selma, a parte vieni</l>
     <l n="105">Del convito d'Anniro. Andò mio figlio:</l>
     <l n="106">Stetter tre giorni a festeggiar, nel quarto</l>
     <l n="107">Chiaro sonar s'udì d'Oscarre il nome:</l>
     <l n="108">S'allegrar nelle conche, e le di Runa</l>
     <l n="109">Belve inseguir. Si riposaro al fine</l>
     <l n="110">Gli stanchi eroi dietro una viva fonte</l>
     <l n="111">Incoronata di muscose pietre.</l>
     <l n="112">Le mal represse lagrime dagli occhi</l>
     <l n="113">Scappan d'Anniro; egli il sospir nascente</l>
     <l n="114">Spezza sul labbro. O garzon prode, ei disse,</l>
     <l n="115">Oscuri e muti qui giacciono i figli</l>
     <l n="116">Della mia gioventù: tomba è di Ruro</l>
     <l n="117">Questa pietra, e quell'albero bisbiglia</l>
     <l n="118">Sopra quella d'Argonte. O figli miei,</l>
     <l n="119">Udite voi la mia dolente voce</l>
     <l n="120">Nell'angusto soggiorno? o al mesto padre</l>
     <l n="121">Parlate voi nel mormorio di queste</l>
     <l n="122">Frondi tra 'l vento? Oh, l'interruppe Oscarre,</l>
     <l n="123">Deh dimmi, o Re, come cadero i figli</l>
     <l n="124">Della tua gioventù? sulle lor tombe</l>
     <l n="125">Passa il cinghial, ma i cacciator non turba.</l>
     <l n="126">Or levi cervi, e cavriol volanti</l>
     <l n="127">Di nebulosa forma a ferir vanno</l>
     <l n="128">Con l'aereo arco; amano ancora</l>
     <l n="129">La caccia giovenile, aman su i vanni</l>
     <l n="130">Salir del vento, e spaziar sublimi.</l>
    </lg>
    <lg n="3">
     <l n="131">Cormal, così riprese il Re, di dieci-</l>
     <l n="132">Mila aste è duce: egli soggiorna appresso</l>
     <l n="133">Le nere acque del Lano, esalatrici</l>
     <l n="134">Della nube di morte. Alle festose</l>
     <l n="135">Sale di Runa ei venne, e della lancia</l>
     <l n="136">Cercò l'onore: era a mirar costui</l>
     <l n="137">Amabile e leggiadro a par del raggio</l>
     <l n="138">Primo primo del Sole, e pochi in campo</l>
     <l n="139">Durar poteano al paragone: a lui</l>
     <l n="140">Cessero i miei guerrieri, e la mia figlia</l>
     <l n="141">Per lui s'accese d'amorosa brama.</l>
     <l n="142">Ma dalla caccia intanto Argonte e Ruro</l>
     <l n="143">Tornaro, a stille a lor sceser dagli occhi</l>
     <l n="144">Di generoso orgoglio: essi lo sguardo</l>
     <l n="145">Muto girar sopra gli eroi di Runa,</l>
     <l n="146">Che cesso aveano a uno stranier. Tre giorni</l>
     <l n="147">Ster festeggiando con Cormal; nel quarto</l>
     <l n="148">Il mio Argonte pugnò: chi contro Argonte</l>
     <l n="149">Giostrar potea? cesse l'eroe del Lano.</l>
     <l n="150">Ma il cor d'atroce orgoglio e rancor cupo</l>
     <l n="151">Gli si gonfiò, gli s'annerò: prefisse</l>
     <l n="152">La morte de' miei figli. Essi sull'alte</l>
     <l n="153">Vette di Runa, e delle brune damme</l>
     <l n="154">Alla caccia n'andar: volò di furto</l>
     <l n="155">La freccia di Cormallo; i figli miei</l>
     <l n="156">Caddero esangui. Alla donzella ei corse</l>
     <l n="157">Dell'amor suo, la dalla bruna chioma</l>
     <l n="158">Donzella d'Inistona: ambi fuggiro</l>
     <l n="159">Per lo deserto: orbo io restai. La notte</l>
     <l n="160">Venne, sorse il mattin, voce d'Argonte</l>
     <l n="161">Non s'ode, e non di Ruro. Alfin comparve</l>
     <l n="162">Runar veloce, il fido veltro: ei venne</l>
     <l n="163">Smaniosamente ululando, e tuttora</l>
     <l n="164">Ei m'accennava, e risguardava al luogo</l>
     <l n="165">Ove i figli giacean: noi lo seguimmo,</l>
     <l n="166">Trovammo i freddi corpi, e qui sotterra</l>
     <l n="167">Li collocammo a questo fonte in riva.</l>
     <l n="168">Qui vien mai sempre il desolato Anniro,</l>
     <l n="169">Quando cessa la caccia; e qui mi curvo</l>
     <l n="170">Sopra di lor, come fiaccata quercia,</l>
     <l n="171">E qui dagli occhi miei perenne rivo</l>
     <l n="172">D'amarissime lagrime discende.</l>
    </lg>
    <lg n="4">
     <l n="173">Ronante, Ogarre, Oscar gridò, chiamate</l>
     <l n="174">I duci miei: che più tardar? si corra</l>
     <l n="175">A queste tenebrose acque del Lano</l>
     <l n="176">Della nube di morte esalatrici.</l>
     <l n="177">No del misfatto suo Cormallo a lungo</l>
     <l n="178">No non s'allegrerà: spesso la morte</l>
     <l n="179">De' nostri brandi in su la punta siede.</l>
    </lg>
    <lg n="5">
     <l n="180">Ratto n'andar quai tempestose nubi,</l>
     <l n="181">Trasportate dai venti, e gli orli estremi</l>
     <l n="182">D'orridi lampi incoronate e tinte:</l>
     <l n="183">Prevede il bosco il fatal nembo, e trema.</l>
     <l n="184">Rintrona il corno della pugna, il corno</l>
     <l n="185">Della pugna d'Oscar: scossesi il Lano</l>
     <l n="186">Sull'onde sue, del tenebroso lago</l>
     <l n="187">Strinsersi i figli di Cormallo intorno</l>
     <l n="188">Al risonante scudo. Il figlio mio</l>
     <l n="189">Fu qual solea: cadde Cormallo oscuro</l>
     <l n="190">Sotto il suo brando, dell'orribil Lano</l>
     <l n="191">Fuggiro i duci, e s'appiattar tremanti</l>
     <l n="192">Nelle cupe lor valli. Oscar condusse</l>
     <l n="193">La bella d'Inistona alle deserte</l>
     <l n="194">Sale d'Anniro: sfavillò di gioia</l>
     <l n="195">La faccia dell'etade, e benedisse</l>
     <l n="196">Il giovinetto eroe, sir delle spade.</l>
    </lg>
    <lg n="6">
     <l n="197">Quanto fu viva mai, quanto fu grande,</l>
     <l n="198">Ossian, la gioia tua, quando da lungi</l>
     <l n="199">Vedesti a comparir la bianca vela</l>
     <l n="200">Del figlio tuo! nube di luce ell'era</l>
     <l n="201">Che spunta in oriente, allor che a mezzo</l>
     <l n="202">Del suo viaggio, in regione ignota</l>
     <l n="203">Mirasi il peregrin girar d'intorno</l>
     <l n="204">Con tutti i spettri suoi l'orrida notte.</l>
    </lg>
    <lg n="7">
     <l n="205">Noi conducemmo Oscar tra plausi e canti</l>
     <l n="206">Alle sale di Selma: il Re la festa</l>
     <l n="207">Delle conche diffuse; i cantor suoi</l>
     <l n="208">Feron alto sonar d'Oscarre il nome,</l>
     <l n="209">E Morven tutta al nome suo rispose.</l>
     <l n="210">Era colà la graziosa figlia</l>
     <l n="211">Del possente Toscarre, e avea la voce</l>
     <l n="212">Simile a tintinnio d'arpa, che a sera</l>
     <l n="213">Leve leve ne vien su le fresch'ale</l>
     <l n="214">Di dolce mormorante venticello.</l>
    </lg>
    <lg n="8">
     <l n="215">Voi, la cui vista l'alma luce allegra,</l>
     <l n="216">Venite, conducetemi ad un poggio</l>
     <l n="217">Delle mie rupi: il bel nocciuol l'ombreggi</l>
     <l n="218">Con le folte sue foglie, o non vi manchi</l>
     <l n="219">Di quercie il susurrar: sia verde il luogo</l>
     <l n="220">Del mio riposo; e vi s'ascolti il suono</l>
     <l n="221">Di torrente lontan. Tu, prendi l'arpa,</l>
     <l n="222">O figlia di Toscarre, e sciogli il gaio</l>
     <l n="223">Canto di Selma, onde soave il sonno</l>
     <l n="224">Tra la gioia nell'anima serpeggi;</l>
     <l n="225">Onde allo spirto mio tornino i sogni</l>
     <l n="226">Della mia gioventù, tornino i giorni</l>
     <l n="227">Del possente Fingallo. O Selma, o Selma,</l>
     <l n="228">Veggo le torri tue, veggo le querce</l>
     <l n="229">Dell'ombrose tue mura: i duci io veggo</l>
     <l n="230">Della morvenia stirpe. Oscarre inalza</l>
     <l n="231">La spada di Cormallo, e cerchio fangli</l>
     <l n="232">Mille garzoni a contemplarla intenti;</l>
     <l n="233">Essi nel figlio mio fisano i sguardi</l>
     <l n="234">Gravi di meraviglia, e del suo braccio</l>
     <l n="235">Vantan la gagliardia: scorgon del padre</l>
     <l n="236">Gli occhi in gioia natanti, e braman tutti</l>
     <l n="237">Impazienti a sé fama simile.</l>
    </lg>
    <lg n="9">
     <l n="238">Sì sì, la vostra fama, amici eroi,</l>
     <l n="239">Voi tutti avrete: i miei compagni antichi</l>
     <l n="240">Spesso sorgonmi in mente, e spesso il canto</l>
     <l n="241">Tutta l'anima mia vivido irraggia.</l>
    </lg>
    <lg n="10">
     <l n="242">Ma sento il sonno al suon dell'arpa musica</l>
     <l n="243">Tacito placidissimo discendere;</l>
     <l n="244">Già veggo i sogni che pian pian s'inalzano</l>
     <l n="245">Lusinghevoli, e intorno mi s'aggirano.</l>
    </lg>
    <lg n="11">
     <l n="246">O figli della caccia, altrove, altrove</l>
     <l n="247">Il romoroso</l>
     <l n="248">Passo portate,</l>
     <l n="249">Il riposo - non turbate</l>
     <l n="250">Del cantor, che con la mente</l>
     <l n="251">Dolcemente se ne va,</l>
    </lg>
    <lg n="12">
     <l n="252">A' padri suoi,</l>
     <l n="253">A' forti eroi</l>
     <l n="254">Dell'altra età.</l>
    </lg>
    <lg n="13">
     <l n="255">O romorosi figli della caccia,</l>
     <l n="256">Fatevi lungi omai:</l>
    </lg>
    <lg n="14">
     <l n="257">Deh non turbate i miei riposi placidi,</l>
     <l n="258">E i sogni gai.</l>
    </lg>
   </lg>
  </body>
 </text>
</TEI>