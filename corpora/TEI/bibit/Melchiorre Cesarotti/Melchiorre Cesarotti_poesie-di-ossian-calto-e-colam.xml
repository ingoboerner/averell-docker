<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - CALTO E COLAMA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">16</measure>
    <measure unit="line">292</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-calto-e-colam</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - CALTO E COLAMA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - CALTO E COLAMA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Dolce è 'l suon del tuo canto, o della rupe</l>
     <l n="2">Solingo abitator, che a me sen viene</l>
     <l n="3">Sopra il corrente mormorio del rivo</l>
     <l n="4">Per la ristretta valle: alla tua voce</l>
     <l n="5">Il mio spirto, o stranier, s'avviva e desta.</l>
     <l n="6">Ecco la man stendo alla lancia, come</l>
     <l n="7">Nei dì di gioventù; la mano io stendo,</l>
     <l n="8">Ma quella è fiacca, e 'l petto alza il sospiro.</l>
     <l n="9">Di', figlio della rupe, udir vuoi forse</l>
     <l n="10">D'Ossian il canto? dei trascorsi tempi</l>
     <l n="11">L'anima ho piena, e dentro il cor la gioia</l>
     <l n="12">Della mia gioventù rinascer sento.</l>
     <l n="13">Così si mostra in occidente il Sole,</l>
     <l n="14">Poiché dietro ad un nembo ei volse i passi</l>
     <l n="15">Del suo splendor: le rugiadose cime</l>
     <l n="16">Alzano i verdi colli, e via serpeggia</l>
     <l n="17">Il ceruleo ruscel garrulo e vivo:</l>
     <l n="18">Esce il vecchio guerrier sul baston chino,</l>
     <l n="19">E splende al raggio la canuta chioma.</l>
     <l n="20">Dimmi, straniero, in quella sala appeso</l>
     <l n="21">Non vedi tu uno scudo? esso è segnato</l>
     <l n="22">Dai colpi della zuffa; è dell'acciaro</l>
     <l n="23">La lucidezza rugginosa e fosca.</l>
     <l n="24">Duntalmo, il sire dell'acquoso Teuta,</l>
     <l n="25">Quello scudo portò, Duntalmo in guerra</l>
     <l n="26">Già portarlo solea, pria che per l'asta</l>
     <l n="27">D'Ossian cadesse: o della rupe figlio,</l>
     <l n="28">De' passati anni miei la storia ascolta.</l>
    </lg>
    <lg n="2">
     <l n="29">Reggea 'l Cluta Ratmor: dei mesti e oppressi</l>
     <l n="30">Era la sua magion rifugio e porto.</l>
     <l n="31">Sempre le porte sue dischiuse, e sempre</l>
     <l n="32">N'era in pronto la festa; a lui venieno</l>
     <l n="33">Dello straniero i figli, e, benedetto</l>
     <l n="34">Sia di Ratmorre il generoso spirto,</l>
     <l n="35">Giano esclamando; si scioglieano i canti,</l>
     <l n="36">Si toccavano l'arpe, onde agli afflitti</l>
     <l n="37">Raggio di gioia risplendea sul volto.</l>
     <l n="38">Venne il truce Duntalmo, ed avventossi</l>
     <l n="39">Contro Ratmor; vinse il signor del Cluta,</l>
     <l n="40">Duntalmo ne fremè; tornò di notte</l>
     <l n="41">Con le sue squadre; il gran Ratmor cadeo</l>
     <l n="42">In quelle sale istesse, ove ai stranieri</l>
     <l n="43">Sì spesso egli apprestò conviti e feste.</l>
    </lg>
    <lg n="3">
     <l n="44">Eran del buon Ratmorre al carro nato</l>
     <l n="45">Calto e Colmarte giovinetti figli:</l>
     <l n="46">Ambo spiranti fanciullesca gioia</l>
     <l n="47">Vennero al padre suo; videro il padre</l>
     <l n="48">Nel sangue immerso, e si stempraro in pianto.</l>
     <l n="49">Al tenero spettacolo e pietoso</l>
     <l n="50">Duntalmo s'ammollì: seco alle torri</l>
     <l n="51">Gli condusse d'Alteuta: entro la casa</l>
     <l n="52">Crebber del lor nemico: in sua presenza</l>
     <l n="53">Piegavan l'arco, e uscian con esso in guerra.</l>
     <l n="54">Ma dei loro avi le atterrate mura</l>
     <l n="55">Videro intanto, nelle patrie sale</l>
     <l n="56">Vider la spina verdeggiar; di pianto</l>
     <l n="57">Bagnansi occultamente, e su i lor volti</l>
     <l n="58">Siede tristezza. Del lor duol s'accorse</l>
     <l n="59">Il fier Duntalmo, e s'oscurò nell'alma;</l>
     <l n="60">Pensa di porgli a morte: in duo caverne</l>
     <l n="61">Rinchiuse i due garzon, sulle echeggianti</l>
     <l n="62">Rive del Teuta, ove giammai non giunse</l>
     <l n="63">Raggio di Sole o di notturna Luna.</l>
     <l n="64">Stavano i figli di Ratmorre in cupa</l>
     <l n="65">Notte sepolti, e prevedean la morte.</l>
    </lg>
    <lg n="4">
     <l n="66">In suo segreto piansene la figlia</l>
     <l n="67">Del fier Duntalmo, Colama la bella</l>
     <l n="68">Di brevi ciglia e d'azzurrino sguardo.</l>
     <l n="69">L'occhio suo s'era volto ascosamente</l>
     <l n="70">Su Calto, e della sua soavitade</l>
     <l n="71">L'anima della vergine era piena.</l>
     <l n="72">Tremò pel suo guerrier; ma che mai puote</l>
     <l n="73">Colama far? non era a inalzar l'asta</l>
     <l n="74">Atto il suo braccio, né formato è 'l brando</l>
     <l n="75">Per quel tenero fianco; il sen di neve</l>
     <l n="76">Non sorse mai sotto l'usbergo, e l'occhio</l>
     <l n="77">Era tutt'altro che terror d'eroi.</l>
     <l n="78">Che puoi tu far pel tuo cadente duce,</l>
     <l n="79">Colama bella? Vacillanti, incerti</l>
     <l n="80">Sono i suoi passi, e sciolto il crine, e in mezzo</l>
     <l n="81">Delle lagrime sue feroce ha 'l guardo.</l>
     <l n="82">Va di notte alla sala; arma d'acciaro</l>
     <l n="83">L'amabile sua forma (arnese è questo</l>
     <l n="84">D'un giovine guerrier, che nella prima</l>
     <l n="85">Di sue pugne cadette) alla caverna</l>
     <l n="86">Vola di Calto, e lui da ceppi scioglie.</l>
    </lg>
    <lg n="5">
     <l n="87">O sorgi, figlio di Ratmor, su sorgi,</l>
     <l n="88">Disse, buia è la notte; al re di Selma</l>
     <l n="89">Tosto fuggiam: son di Langallo il figlio,</l>
     <l n="90">Che di tuo padre in la magion si stava.</l>
     <l n="91">Il tenebroso tuo soggiorno intesi,</l>
     <l n="92">E mi si scosse il cor: signor di Cluta,</l>
     <l n="93">Sorgi, sorgi, fuggiam, la notte è nera.</l>
    </lg>
    <lg n="6">
     <l n="94">Donde ne vieni, o benedetta voce?</l>
     <l n="95">Calto rispose; dalle nubi forse</l>
     <l n="96">Fosco-rotanti? perché spesso l'ombre</l>
     <l n="97">De' suoi grand'avi nei notturni sogni</l>
     <l n="98">Vengono a Calto, dacché il Sol s'asconde</l>
     <l n="99">Alle mie luci, e tenebror mi cinge.</l>
     <l n="100">O se' tu 'l figlio di Langal, quel duce</l>
     <l n="101">Che sul Cluta vid'io? Ma deggio io dunque</l>
     <l n="102">A Fingallo fuggire, e qui fra' ceppi</l>
     <l n="103">Lasciar Colmarte? io fuggironne a Selma,</l>
     <l n="104">Mentr'ei sepolto in tenebre sen giace?</l>
     <l n="105">No, figlio di Langal, dammi quell'asta,</l>
     <l n="106">O salverò il fratello, o morrò seco.</l>
    </lg>
    <lg n="7">
     <l n="107">Mille eroi, replicò, fanno a Colmarte</l>
     <l n="108">Cerchio con l'aste; e che può mai far Calto</l>
     <l n="109">Contro un'oste sì grande? al re di Morven</l>
     <l n="110">Fuggiamo immantinente: in tua difesa</l>
     <l n="111">Armato ei scenderà: steso è 'l suo braccio</l>
     <l n="112">Sugl'infelici, e gl'innocenti oppressi</l>
     <l n="113">Circonda il lampo dell'invitta spada.</l>
     <l n="114">Su, figlio di Ratmor; dilegueransi</l>
     <l n="115">L'ombre notturne, i passi tuoi nel campo</l>
     <l n="116">Discoprirà Duntalmo, e tu dovrai</l>
     <l n="117">Cader nel fior di giovinezza estinto.</l>
    </lg>
    <lg n="8">
     <l n="118">Sospiroso ei s'alzò; pianse lasciando</l>
     <l n="119">L'infelice Colmarte: ei giunse in Selma</l>
     <l n="120">Con la donzella, e non sapea qual era.</l>
     <l n="121">Copre l'elmetto l'amorosa faccia,</l>
     <l n="122">E sorge il molle sen sotto l'usbergo.</l>
     <l n="123">Tornò Fingallo dalla caccia, e scorse</l>
     <l n="124">Gli amabili stranieri entro la sala,</l>
     <l n="125">Come due raggi d'improvvisa luce.</l>
    </lg>
    <lg n="9">
     <l n="126">Intese il Re la dolorosa istoria;</l>
     <l n="127">Gli occhi intorno girò: ben mille eroi</l>
     <l n="128">S'alzaro a un tempo, e domandar la guerra.</l>
     <l n="129">Scesi dal monte con la lancia, e in petto</l>
     <l n="130">Scorsemi tosto bellicosa gioia,</l>
     <l n="131">Che in mezzo alle sue squadre, ad Ossian volto</l>
     <l n="132">Così 'l Re favellò: su sorgi, ei disse,</l>
     <l n="133">Figlio del mio valor; di Fingal l'asta</l>
     <l n="134">Prendi, e vanne di Teuta all'ampio fiume</l>
     <l n="135">Di Colmarte in soccorso. Il tuo ritorno</l>
     <l n="136">Fama preceda, qual soave auretta,</l>
     <l n="137">Sicch'io l'ascolti, e mi s'allegri il core</l>
     <l n="138">Sul figlio mio, che de' grand'avi nostri</l>
     <l n="139">Rinnovella la gloria. Ossian, tempesta</l>
     <l n="140">Fà che sii nel pugnar; ma poiché vinti</l>
     <l n="141">Sono i nemici, sii placido, e dolce.</l>
     <l n="142">Per questa via crebbe il mio nome, o figlio;</l>
     <l n="143">Somiglia il padre tuo. Quando gli alteri</l>
     <l n="144">Vengono alle mie sale, io non li degno</l>
     <l n="145">Pur d'uno sguardo; ma il mio braccio è steso</l>
     <l n="146">Sugl'infelici, e lor copre con l'ombra,</l>
     <l n="147">E la mia spada all'innocenza è schermo.</l>
     <l n="148">Tutto allegraimi in ascoltar le voci</l>
     <l n="149">Di Fingallo, e vestii l'arme sonanti.</l>
     <l n="150">Sorsemi al fianco Diarano, e Dargo</l>
     <l n="151">Re delle lance; giovani trecento</l>
     <l n="152">Seguiro i passi miei: stavanmi accanto</l>
     <l n="153">Gli amabili stranieri. Udì Duntalmo</l>
     <l n="154">Del nostro arrivo il suon, tutta di Teuta</l>
     <l n="155">La possa ei radunò: l'oste nemica</l>
     <l n="156">S'arrestò sopra un colle, e parean rupi</l>
     <l n="157">Rotte dal tuon, quando sfrondate e chine</l>
     <l n="158">Restan le piante inaridite, e 'l rivo</l>
     <l n="159">Di sgorgar cessa da' concavi massi.</l>
     <l n="160">Scorrean a' piedi del nemico oscuro</l>
     <l n="161">L'orgogliose del Teuta onde spumanti.</l>
     <l n="162">Mandai cantor, che la tenzon nel campo</l>
     <l n="163">A Duntalmo offerisse: egli sorrise</l>
     <l n="164">Amaramente in suo feroce orgoglio,</l>
     <l n="165">L'oste sua variabile aggiravasi</l>
     <l n="166">Sul colle, come nube allor che 'l vento</l>
     <l n="167">Il fosco sen ne investe, e alternamente</l>
     <l n="168">A sprazzi, e squarci la disperde, e volve.</l>
    </lg>
    <lg n="10">
     <l n="169">Ecco apparir da mille ceppi avvinto</l>
     <l n="170">Lungo il Teuta Colmarte: ha pieno il volto</l>
     <l n="171">D'amabile tristezza: ei fitto il guardo</l>
     <l n="172">Tien sugli amici suoi, che in suo soccorso</l>
     <l n="173">Stavamo armati in sull'opposta sponda.</l>
     <l n="174">Venne Duntalmo, alzò la lancia, e 'l fianco</l>
     <l n="175">All'eroe trapassò: nel proprio sangue</l>
     <l n="176">Rotolò sulla spiaggia; udimmo i suoi</l>
     <l n="177">Rotti sospiri. In un balen nell'onda</l>
     <l n="178">Slanciasi Calto, io m'avanzai con l'asta.</l>
     <l n="179">Cadde di Teuta l'orgogliosa stirpe</l>
     <l n="180">Innanzi a noi, piombò la notte: in mezzo</l>
     <l n="181">D'annoso bosco si posò Duntalmo</l>
     <l n="182">Sopra una roccia; ira e furor nel petto</l>
     <l n="183">Contro Calto gli ardea: ma Calto immerso</l>
     <l n="184">Stava nel suo dolor; piange Colmarte,</l>
     <l n="185">Colmarte ucciso in giovinezza, innanzi</l>
     <l n="186">Che sorgesse il suo nome. Io comandai</l>
     <l n="187">Che s'inalzasse la canzon del pianto</l>
     <l n="188">Per consolar l'addolorato duce;</l>
     <l n="189">Ma quei sedea sotto una pianta, e l'asta</l>
     <l n="190">Spesso a terra gittava. A lui dappresso</l>
     <l n="191">Il bell'occhio di Colama volgeasi</l>
     <l n="192">Entro a segreta lagrima natante;</l>
     <l n="193">Ch'ella vicina prevedea la morte</l>
     <l n="194">O di Duntalmo, o del guerrier del Cluta.</l>
     <l n="195">Mezza notte varcò: stavan sul campo</l>
     <l n="196">Buio, e silenzio: riposava il sonno</l>
     <l n="197">Sulle ciglia ai guerrier; calmata s'era</l>
     <l n="198">L'alma di Calto; avea socchiusi gli occhi,</l>
     <l n="199">Ed insensibilmente nell'orecchio</l>
     <l n="200">Iva mancando il mormorio del Teuta.</l>
     <l n="201">Ecco pallida pallida, mostrante</l>
     <l n="202">Le sue ferite, di Colmarte l'ombra</l>
     <l n="203">A lui venirne; ella chinò la testa</l>
     <l n="204">Verso di Calto, e alzò la debol voce.</l>
    </lg>
    <lg n="11">
     <l n="205">Dorme tranquillo di Ratmorre il figlio,</l>
     <l n="206">Mentre spento è 'l fratel? pur sempre assieme</l>
     <l n="207">N'andammo a caccia, assieme i snelli cervi</l>
     <l n="208">Sempre usammo inseguir: non ti scordasti</l>
     <l n="209">Del tuo fratel, finché morte non ebbe</l>
     <l n="210">Inaridito il fior della sua vita:</l>
     <l n="211">Pallido io giaccio là sotto la rupe</l>
     <l n="212">Di Lono: alzati, Calto, alzati, il giorno</l>
     <l n="213">Vien co' suoi raggi; e 'l barbaro Duntalmo</l>
     <l n="214">Strazio farà dell'insepolte membra.</l>
    </lg>
    <lg n="12">
     <l n="215">Passò via nel suo nembo: i suoi vestigi</l>
     <l n="216">Ravvisò Calto: in piè balza fremendo</l>
     <l n="217">D'arme sonante. Colama infelice</l>
     <l n="218">S'alza con esso; per l'oscura notte</l>
     <l n="219">Ella il diletto suo guerrier seguia,</l>
     <l n="220">La pesante asta traendosi dietro.</l>
     <l n="221">Giunse Calto sul Lono, il corpo vede</l>
     <l n="222">Dell'estinto fratel; sospira, avvampa</l>
     <l n="223">Di dolor, di furor; rapido ei scagliasi</l>
     <l n="224">In mezzo all'oste; gli affannosi gemiti</l>
     <l n="225">Della morte sollevansi, s'affollano</l>
     <l n="226">I nemici, e l'accerchiano, e lo stringono</l>
     <l n="227">Di mille ceppi, ed a Duntalmo il traggono.</l>
     <l n="228">Tutto il campo di gioia esulta ed ulula,</l>
     <l n="229">E i colli intorno ripercossi echeggiano.</l>
    </lg>
    <lg n="13">
     <l n="230">Scossimi a quel rimbombo, impugnai l'asta</l>
     <l n="231">Del padre; Diaran sorse, e di Dargo</l>
     <l n="232">Il giovenil vigor. Cercasi il duce</l>
     <l n="233">Del Cluta, e non si scorge; i nostri spirti</l>
     <l n="234">Si rattristaro; io paventai la fuga</l>
     <l n="235">Della mia fama, ed avvampò l'orgoglio</l>
     <l n="236">Del mio valor. Figli di Morven, dissi,</l>
     <l n="237">Già così non pugnaro i padri nostri.</l>
     <l n="238">Non posavan sul campo essi, se sperso</l>
     <l n="239">Non aveano il nemico: erano in forza</l>
     <l n="240">Aquile infaticabili del cielo;</l>
     <l n="241">Or son nel canto i nomi lor: ma noi</l>
     <l n="242">Già dechinando andiam; la nostra fama</l>
     <l n="243">Già comincia a partir: s'Ossian non vince,</l>
     <l n="244">E che dirà Fingallo? All'arme, all'arme,</l>
     <l n="245">Alzatevi, o guerrier, seguite il suono</l>
     <l n="246">Del mio rapido corso: Ossian di fermo</l>
     <l n="247">Non tornerà che vincitore in Selma.</l>
    </lg>
    <lg n="14">
     <l n="248">Sorse il mattino, e tremolò del Teuta</l>
     <l n="249">Sopra l'onde cerulee: a me dinnanzi</l>
     <l n="250">Sospirosa, affannosa, lagrimosa</l>
     <l n="251">Colama venne; del guerrier del Cluta</l>
     <l n="252">Narrommi il caso, e tre fiate l'asta</l>
     <l n="253">Di man le cadde; l'ira mia si volse</l>
     <l n="254">All'ignoto stranier, poiché per Calto</l>
     <l n="255">Il cor nel petto mi tremava: o figlio</l>
     <l n="256">D'imbelle man, diss'io, combatton forse</l>
     <l n="257">Colle lagrime, di', del Teuta i duci?</l>
     <l n="258">Pugna con duol non vincesi, né alberga</l>
     <l n="259">Molle sospiro in anima di guerra.</l>
     <l n="260">Vanne del Teuta fra i belanti armenti,</l>
     <l n="261">Fra i cervi del Carmon: lascia quest'arme</l>
     <l n="262">Tu figlio del timor: nella battaglia</l>
     <l n="263">Guerrier le vestirà. L'arme di dosso</l>
     <l n="264">Stracciaile irato; il bianco seno apparve;</l>
     <l n="265">Vergognosetta ella chinò la faccia.</l>
     <l n="266">Io volsi gli occhi attoniti in silenzio</l>
     <l n="267">Ai duci miei, caddemi l'asta, uscio</l>
     <l n="268">Del mio petto il sospir; ma quando il nome</l>
     <l n="269">Della donzella udii, lagrime in folla</l>
     <l n="270">Mi scorsero sul volto; io benedissi</l>
     <l n="271">Di giovinezza quell'amabil raggio,</l>
     <l n="272">Ed inalzai della battaglia il segno.</l>
    </lg>
    <lg n="15">
     <l n="273">O figlio della rupe, a che narrarti</l>
     <l n="274">Ossian dovrà, come i guerrier del Teuta</l>
     <l n="275">Cadder sul campo? Essi son or sotterra,</l>
     <l n="276">Oblio li copre, e ne svanir le tombe.</l>
     <l n="277">Venne l'età colle tempeste, e quelle</l>
     <l n="278">Distrusse in polve. Di Duntalmo appena</l>
     <l n="279">Si ravvisa la tomba; appena il luogo</l>
     <l n="280">S'addita, ov'ei cadeo d'Ossian per l'asta.</l>
     <l n="281">Qualche guerrier d'antica chioma, e d'occhi</l>
     <l n="282">Già spenti dall'età, di notte assiso</l>
     <l n="283">Presso un'accesa quercia, a' figli suoi</l>
     <l n="284">I miei fatti rammenta, e la caduta</l>
     <l n="285">Dell'oscuro Duntalmo; i giovinetti</l>
     <l n="286">Piegano il capo alla sua voce, e brilla</l>
     <l n="287">Nei loro sguardi meraviglia e gioia.</l>
    </lg>
    <lg n="16">
     <l n="288">Ritrovai Calto ad una quercia avvinto:</l>
     <l n="289">I suoi ceppi recisi, e diedi a lui</l>
     <l n="290">La donzelletta dal candido seno.</l>
     <l n="291">Essi abitar sul Teuta; Ossian co' suoi</l>
     <l n="292">Vittorioso al Re fece ritorno.</l>
    </lg>
   </lg>
  </body>
 </text>
</TEI>