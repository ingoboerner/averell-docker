<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Poesie di Ossian - COLNADONA</title>
    <author>Melchiorre Cesarotti</author>
   </titleStmt>
   <extent>
    <measure unit="stanza">8</measure>
    <measure unit="line">148</measure>
   </extent>
   <publicationStmt>
    <publisher>UNED University</publisher>
    <idno>Melchiorre Cesarotti_poesie-di-ossian-colnadona</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Poesie di Ossian - COLNADONA</title>
     <author>Melchiorre Cesarotti</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Poesie di Ossian - COLNADONA</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O Peregrino di rimote valli,</l>
     <l n="2">Fosco-rotante, o di turbati rivi</l>
     <l n="3">Colamo spargitor, veggo il tuo corso,</l>
     <l n="4">Che tra le piante in tortuosi gorghi</l>
     <l n="5">Presso le sale di Carulte ondeggia.</l>
     <l n="6">Qui la vezzosa Colnadona alberga,</l>
     <l n="7">Meraviglia a veder: sono i begli occhi</l>
     <l n="8">Vive stelle d'amor, biancheggia il braccio</l>
     <l n="9">Siccome spuma di torrente alpino.</l>
     <l n="10">Lento lento sollevasi alla dolce</l>
     <l n="11">Aura d'un insensibile sospiro</l>
     <l n="12">Il bianco petto, quasi tremula onda</l>
     <l n="13">Che fiede il margo o si ritira; è l'alma</l>
     <l n="14">Fonte di luce, alma gentil. Qual era,</l>
     <l n="15">Qual fu tra le donzelle a te simile,</l>
     <l n="16">Colnadona vezzosa, amor d'eroi?</l>
    </lg>
    <lg n="2">
     <l n="17">Alla voce del Re ver Crona ondoso</l>
     <l n="18">Toscar di Luta, e giovinetto ancora</l>
     <l n="19">Ossian nel campo, s'avviar congiunti.</l>
     <l n="20">Tre cantor co' lor canti i nostri passi</l>
     <l n="21">Precedean lenti, e tre cerchiati scudi</l>
     <l n="22">Ci portavano innanzi; a noi commesso</l>
     <l n="23">Avea l'alto Fingal d'erger la pietra</l>
     <l n="24">Ricordatrice di passate imprese:</l>
     <l n="25">Ch'ei sul muscoso Crona avea già spersi</l>
     <l n="26">I suoi nemici; l'un sull'altro infranti</l>
     <l n="27">Rotolaro i stranier, qual sopr'onda onda</l>
     <l n="28">Sul trabalzato mar voltola il vento.</l>
    </lg>
    <lg n="3">
     <l n="29">Giungemmo al campo della fama, e a un tempo</l>
     <l n="30">Scese notte dai monti: io dal suo masso</l>
     <l n="31">Una quercia divelsi, e in su quel tronco</l>
     <l n="32">Ersi una fiamma; con quest'atto invito</l>
     <l n="33">Feci a' miei padri a risguardar dall'alto</l>
     <l n="34">Delle nebbiose sale, ed alla fama</l>
     <l n="35">De' loro figli isfavillar sul vento.</l>
     <l n="36">Fra l'armoniche note io dal torrente</l>
     <l n="37">Trassi una pietra; vi pendea rappreso</l>
     <l n="38">Sul verde musco de' nemici il sangue.</l>
     <l n="39">Sotto tre cerchi de' brocchieri ostili</l>
     <l n="40">Posi, seguendo con misure e tempi</l>
     <l n="41">L'alzarsi alterno e l'abbassar del suono</l>
     <l n="42">Della voce d'Ullin: Toscar sotterra</l>
     <l n="43">Pose un pugnale, e una forbita maglia</l>
     <l n="44">Di risonante acciar: di terra un monte</l>
     <l n="45">Femmo intorno alla pietra, e ai dì futuri</l>
     <l n="46">Di parlar le imponemmo. O tu, diss'io,</l>
     <l n="47">Tu del torrente pantanosa figlia,</l>
     <l n="48">Ch'or qui sei ritta, ah tu favella, o pietra,</l>
     <l n="49">Alla schiatta dei fiacchi, allor che spenta</l>
     <l n="50">Fia la di Selma gloriosa stirpe.</l>
     <l n="51">Verrà qui stanco in tempestosa notte</l>
     <l n="52">Il peregrino, e 'l travagliato fianco</l>
     <l n="53">Qui presso adagerà: ne' sogni suoi</l>
     <l n="54">Forse avverrà che zufolare ascolti</l>
     <l n="55">Scosso al vento il tuo musco. Entro il suo spirto</l>
     <l n="56">Sorgeran gli anni che passar; battaglie</l>
     <l n="57">Vedrà, spade brandirsi, e scagliarsi aste,</l>
     <l n="58">Ferir, cader feroci re. La Luna</l>
     <l n="59">Manda frattanto in sul turbato campo</l>
     <l n="60">Pallido raggio; ei sul mattin dai sogni</l>
     <l n="61">Scuotesi in foco, il guardo gira, e scorge</l>
     <l n="62">Le tombe dei guerrier: che pietra è quella?</l>
     <l n="63">Fia che domandi: ed uom di chioma antica</l>
     <l n="64">Risponderà: stranier, l'onora, ah questa</l>
     <l n="65">È d'eroi ricordanza: Ossian l'eresse,</l>
     <l n="66">Ossian, guerrier della passata etade.</l>
    </lg>
    <lg n="4">
     <l n="67">A noi venne un cantor, l'invia Carulte</l>
     <l n="68">Amico dei stranieri: egli c'invita</l>
     <l n="69">Al convito dei regi, al caro albergo</l>
     <l n="70">Della lucente Colnadona: andammo</l>
     <l n="71">Alla sala dell'arpe. Ivi crollando</l>
     <l n="72">Il biancheggiante crin, Carulte in volto</l>
     <l n="73">Splendea di gioia in rimirarsi innanzi</l>
     <l n="74">De' cari amici i giovinetti figli,</l>
     <l n="75">Quai due robuste e rigogliose piante.</l>
    </lg>
    <lg n="5">
     <l n="76">Sangue de' valorosi, ei disse, ah voi</l>
     <l n="77">Mi chiamate allo spirto i giorni antichi,</l>
     <l n="78">Quando scesi dal mar la prima volta</l>
     <l n="79">Alla valle di Selma. Io giva in caccia</l>
     <l n="80">Di Dumocarglo insultator del vento:</l>
     <l n="81">Che fur nemici i nostri padri: appresso</l>
     <l n="82">L'ondoso Cluta ci scontrammo: ei lungo</l>
     <l n="83">Il mar fuggissi: dietro lui le vele</l>
     <l n="84">Spiegai; notte discese, ed il mio corso</l>
     <l n="85">Traviò sul profondo. Io venni a Selma</l>
     <l n="86">Al soggiorno dei re: Fingallo uscio</l>
     <l n="87">Co' suoi cantori, e presso avea Colonco</l>
     <l n="88">Braccio di morte: io festeggiai tre giorni</l>
     <l n="89">Nella sua sala, e rimirai la bella</l>
     <l n="90">Sposa d'Erina dall'azzurro sguardo,</l>
     <l n="91">La nobile Roscrana, astro lucente</l>
     <l n="92">Del sangue di Corman: né già tornai</l>
     <l n="93">Quinci negletto alle mie terre; i regi</l>
     <l n="94">Diero a Carulte i loro scudi, e questi</l>
     <l n="95">In Colamo colà pendon sublimi,</l>
     <l n="96">Ricordanza gradita. Altera prole</l>
     <l n="97">Di generosi padri, ah tu risvegli</l>
     <l n="98">Nel ravvivato spirto i giorni antichi.</l>
    </lg>
    <lg n="6">
     <l n="99">Disse gioioso, indi piantò nel mezzo</l>
     <l n="100">La quercia del convito. Egli due cerchi</l>
     <l n="101">Prese dai nostri scudi, e quelli in terra</l>
     <l n="102">Pose sotto una pietra, ond'essa un giorno</l>
     <l n="103">Parli del fatto co' venturi eroi.</l>
     <l n="104">Se mai, disse, avverrà che quinci intorno</l>
     <l n="105">Rugghi battaglia, e i nostri figli all'arme</l>
     <l n="106">Corran presi da sdegno, a questa pietra</l>
     <l n="107">Forse la stirpe di Carulte il guardo</l>
     <l n="108">Rivolgerà, mentre turbata appresta</l>
     <l n="109">L'aste di guerra: oh! che veggiam? su questa</l>
     <l n="110">Pietra, diranno, i nostri padri un giorno</l>
     <l n="111">Scontrarsi in pace; e getteran l'acciaro.</l>
    </lg>
    <lg n="7">
     <l n="112">Notte discese: di Carulte in mezzo</l>
     <l n="113">Fessi la figlia, Colnadona amata,</l>
     <l n="114">Vaghezza degli eroi: mista coll'arpa</l>
     <l n="115">S'alzò la cara voce; al vago aspetto</l>
     <l n="116">Smorto Toscar fessi nel volto, e ad esso</l>
     <l n="117">Amoroso scompiglio invase il core.</l>
     <l n="118">Ella brillava in sul turbato spirto,</l>
     <l n="119">Qual su turbato mar brilla repente</l>
     <l n="120">Raggio che fuor da nube esce, e ne investe</l>
     <l n="121">I flutti, e il colmo nereggiante alluma.</l>
     <l n="122" />
    </lg>
    <lg n="8">
     <l n="123">Noi sul mattin di Colamo col corno</l>
     <l n="124">Svegliammo i boschi, e perseguimmo intenti</l>
     <l n="125">L'orme de' cavrioli: essi cadero</l>
     <l n="126">Lungo i noti ruscei. Tornammo alfine</l>
     <l n="127">Alla valle di Crona: uscir dal bosco</l>
     <l n="128">Vediam vago garzon, ch'alza uno scudo,</l>
     <l n="129">E una lancia spuntata. Onde sen viene,</l>
     <l n="130">Disse Toscar, quel vivo raggio? alberga</l>
     <l n="131">In Colamo la pace appo la bella</l>
     <l n="132">Colnadona dall'arpe? Abita pace,</l>
     <l n="133">Sì, rispos'egli, a Colnadona appresso:</l>
     <l n="134">Ma or verso il deserto i passi ha volti</l>
     <l n="135">Col figliuolo del Re, quello che il core</l>
     <l n="136">A lei pocanzi per la sala errando</l>
     <l n="137">Prese d'amore. O di novelle ingrate,</l>
     <l n="138">Toscar soggiunse, apportator, notasti</l>
     <l n="139">Del guerriero il sentier? morrà costui,</l>
     <l n="140">Morrà, dammi il tuo scudo: egli lo scudo</l>
     <l n="141">Rabbioso afferra. Ecco repente addietro,</l>
     <l n="142">Meraviglia soave, alzarsi il petto</l>
     <l n="143">D'una donzella, biancheggiante e molle;</l>
     <l n="144">Come seno talor di liscio cigno</l>
     <l n="145">Tremola candidissimo su l'onda.</l>
     <l n="146">Colnadona era questa, essa, la figlia</l>
     <l n="147">Del buon Carulte: l'azzurrino sguardo</l>
     <l n="148">Avea volto a Toscar, volselo, e n'arse.</l>
    </lg>
   </lg>
  </body>
 </text>
</TEI>