<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica XXIII</title>
    <author>Ludovico Ariosto</author>
   </titleStmt>
   <extent>
    <measure unit="stanza">1</measure>
    <measure unit="line">36</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-xxiii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica XXIII</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica XXIII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Haec certe Lepidi sunt Regia moenia, quae sic</l>
     <l n="2">grata mihi paucos ante fuere dies,</l>
     <l n="3">Lydia dum patrios coleret formosa penates,</l>
     <l n="4">redderet et forma cuncta serena sua.</l>
     <l n="5">Nunc, ut ab illis immutata! quid illius, eheu!</l>
     <l n="6">illius amota luce decoris habent?</l>
     <l n="7">Illius a cara quae me genitrice domoque</l>
     <l n="8">tot valuit messes detinuisse procul?</l>
     <l n="9">Tu sine me tacitis excedere, Lydia, portis,</l>
     <l n="10">tu sine me potis es rura videre tua?</l>
     <l n="11">Cur comitem me, dura, negas admittere? curve</l>
     <l n="12">sarcina sum rhedae visa onerosa tuae?</l>
     <l n="13">In tua non adeo peccarem commoda demens,</l>
     <l n="14">arctius ut premerem terga, latusve tuum!</l>
     <l n="15">Conductus non deerat equus, non deerat amicus</l>
     <l n="16">iuvisset mannis qui mea vota suis.</l>
     <l n="17">Ipse pedum validis potui decurrere plantis,</l>
     <l n="18">sive terenda brevis seu via longa fuit.</l>
     <l n="19">Ah! ego (vita, modo sineres) quam fortiter irem,</l>
     <l n="20">sisteret ut nullus crura citata labor!</l>
     <l n="21">Corruptum nec iter hieme et pluvialibus austris</l>
     <l n="22">suasisset iustas, te properante, moras.</l>
     <l n="23">Sum sine te biduum: an me ultra patieris abesse?</l>
     <l n="24">Heu miserum! me me, quaeso, venire iube.</l>
     <l n="25">Ecquid habent gelidi montes et inhospita tesqua?</l>
     <l n="26">Ecquid habent sine me devia rura boni?</l>
     <l n="27">Quaeso, venire iube: placeant tum lustra ferarum,</l>
     <l n="28">atque feris arces montibus impositae;</l>
     <l n="29">tum placeant silvae, tunc sint gratissima saxa,</l>
     <l n="30">dum latus ipse tegam, duxque comesque, tuum.</l>
     <l n="31">Tunc iuvet audaci lepores agitare Lacone,</l>
     <l n="32">caecaque nocturnis ponere vincla lupis;</l>
     <l n="33">inque plagas turdum strepitu detrudere edacem,</l>
     <l n="34">et quaecumque hiemis gaudia rure ferunt.</l>
     <l n="35">Quaeso, venire iube. Quod si mala murmura vulgi</l>
     <l n="36">ne cieam veniens est timor, ipsa redi.</l>
    </lg>
   </lg>
  </body>
 </text>
</TEI>