<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica XIV</title>
    <author>Ludovico Ariosto</author>
   </titleStmt>
   <extent>
    <measure unit="stanza">8</measure>
    <measure unit="line">159</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-xiv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica XIV</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica XIV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Fama tuae matris crudeli funere raptae</l>
     <l n="2">dudum terrifico nostras, Pie, perculit aures</l>
     <l n="3">murmure; sed me adeo stravit dolor improbus, inquam,</l>
     <l n="4">me, me, Alberte, tuae motus quoscumque sequentem</l>
     <l n="5">fortunae, ut subito correptus frigore membra</l>
     <l n="6">torpuerim, ut gelido titubans vox haeserit ore,</l>
     <l n="7">ut stupor insolitus mentem defixerit aegram:</l>
     <l n="8">deprensus veluti sub querno tegmine pastor,</l>
     <l n="9">cuius glandiferos populatur fulmine ramos</l>
     <l n="10">Iuppiter, ut rutilo reteguntur lumine silvae,</l>
     <l n="11">et procul horrenti quatitur nemus omne fragore,</l>
     <l n="12">labitur ille impos mentis, rigor occupat artus,</l>
     <l n="13">stant immoti oculi, ora immota, immobile pondus.</l>
    </lg>
    <lg n="2">
     <l n="14">Quod tum me censes potuisse effingere carmen</l>
     <l n="15">ardentique tuo solatia ferre dolori,</l>
     <l n="16">vulnere pene pari misere graviterque iacentem?</l>
     <l n="17">Ast ubi iam sese desertis sedibus infert,</l>
     <l n="18">tristia qui celeri obsedit praecordia cursu,</l>
     <l n="19">sanguis, et exclusos vocat ad sua munia sensus;</l>
     <l n="20">haec tibi, quae forsan tarda intempestaque sordent,</l>
     <l n="21">- ne refuge - haud duri canimus solatia casus,</l>
     <l n="22">sed potius tacitos renovantia carmina fletus.</l>
     <l n="23">Ipse tuis lacrimis lacrimas miscere, gravique</l>
     <l n="24">usque etiam cupio tecum certare dolore.</l>
    </lg>
    <lg n="3">
     <l n="25">An quicquam dignum lacrimis an flebile quicquam</l>
     <l n="26">impia pectoribus poterunt immittere nostris</l>
     <l n="27">posthac Fata, tuae si non iactura Parentis</l>
     <l n="28">flebilis, et lacrimis non est dignissima nostris?</l>
     <l n="29">Seu venit in mentem venerandae gratia frontis,</l>
     <l n="30">qua me, quaque alios quoscumque benignus amares,</l>
     <l n="31">excipere illa tui merito studiosa solebat;</l>
     <l n="32">seu subit illius gravitas condita lepore</l>
     <l n="33">eloquii, qua sueta tui placare tumultus</l>
     <l n="34">est animi, quondam cum ageret fortuna sinistre</l>
     <l n="35">cum rebus male fida tuis, ut limina supplex</l>
     <l n="36">exutus regno tereres aliena paterno</l>
     <l n="37">(et quamvis per te multum tibi consulis ipse,</l>
     <l n="38">nec documenta parum sophiae, quibus impiger omne</l>
     <l n="39">impendis studium, prosint, tamen usque fateris</l>
     <l n="40">iuverit auditae quantum te cura parentis);</l>
     <l n="41">sive Pudicitiam tumulo spectamus eodem</l>
     <l n="42">exanimem condi, Probitas ubi clara Fidesque,</l>
     <l n="43">Relligio, Pietasque tua cum matre teguntur.</l>
     <l n="44">Heu morum exemplar! Columen, tutela bonorum,</l>
     <l n="45">Pica iacet veteris demissa ab origine Pici,</l>
     <l n="46">Laurentis Pici, qui te, Saturne, parentem</l>
     <l n="47">rettulit; antiqui tu sanguinis ultimus author.</l>
     <l n="48">Pica atavis generosa, animo generosior alto,</l>
     <l n="49">Pica potens opibus, virtute potentior ipsa!</l>
     <l n="50">Inditium cum saepe sui, tum protulit ingens</l>
     <l n="51">prudentis vis illa animi, decor ille modesti,</l>
     <l n="52">extincto genitore tuo, cum sola relicta est,</l>
     <l n="53">et formosa, et adhuc, vel in ipso fiore, puella,</l>
     <l n="54">te puero nondum bimo commune tenente</l>
     <l n="55">regnum cum patruo, et populi Carpensis habenas,</l>
     <l n="56">(ah! male diversis amborum flexibus aptas),</l>
     <l n="57">te puero, pueroque simul cognomine patris</l>
     <l n="58">fratre Leonello, cuius vix sedula nutrix</l>
     <l n="59">invalidum denis numerabat solibus aevum.</l>
     <l n="60">Tunc tibi, tuncque tuis adeo Pica optima rebus</l>
     <l n="61">cavit, ut illi etiam deberi gratia possit</l>
     <l n="62">quod validus sceptris et honore fruaris avito.</l>
     <l n="63">Tuncque adeo bene consuluit probitate pudori,</l>
     <l n="64">tunc et perpetuos quoscumque exegerit annos,</l>
     <l n="65">ut decus id, laudes hae sint, ea gloria parta,</l>
     <l n="66">quae rediviva suas reparant post funera vires.</l>
    </lg>
    <lg n="4">
     <l n="67">Hinc optare proci connubia tanta frequentes,</l>
     <l n="68">aut genere aut opibus freti; dein poscere fratres,</l>
     <l n="69">primores populi ambire, atque domestica matrum</l>
     <l n="70">consilia et crebros monitus adhibere faventum.</l>
     <l n="71">Mille petunt; petit ante alios et fervidus instat</l>
     <l n="72">ille Bianorei procerum ditissimus agri,</l>
     <l n="73">Rodulphus Gonzaga, potens maioribus armis,</l>
     <l n="74">inclytus Italia et toto celeberrimus orbe.</l>
     <l n="75">Tunc cupiunt fratres taedas crepitare secundas,</l>
     <l n="76">et sibi Rodulphum geniali foedere iungi.</l>
     <l n="77">Ergo illam precibus tangunt, rationibus urgent,</l>
     <l n="78">utilitate movent sobolis, cui maxima tanti</l>
     <l n="79">accedat tutela viri, seu mollius aevum</l>
     <l n="80">claris formari exemplis, seu regna tueri</l>
     <l n="81">consiliove, opibusve, armisve poposcerit usus.</l>
     <l n="82">Quid faciat? tenerae iam primum commoda prolis</l>
     <l n="83">anxia pertentant tenerae praecordia matris;</l>
     <l n="84">sic tua nimirum vestrae ratione salutis</l>
     <l n="85">cogitur a viduo genitrix discedere lecto.</l>
     <l n="86">Cuius, ubi supra muliebrem provida captum</l>
     <l n="87">plenius inspecta prudenti a coniuge mens est,</l>
     <l n="88">sic regni ut thalami consors est sumpta virago.</l>
    </lg>
    <lg n="5">
     <l n="89">Tum genitrix tua, cui clare est data copia agendi,</l>
     <l n="90">iustitiae vindex incorruptissima sacrae,</l>
     <l n="91">dura malis, clemens miseris, gratissima iustis,</l>
     <l n="92">propositique tenax, atque imperterrita recti,</l>
     <l n="93">perque gradus cunctos virtutis clara refulsit;</l>
     <l n="94">clara refulsit, onus pariter subeunte marito.</l>
     <l n="95">Clarior at multo vacua cum tristis in aula</l>
     <l n="96">magnanimi immatura viri post fata relicta est:</l>
     <l n="97">namque diem multa Gallorum caede cruentus</l>
     <l n="98">extremum cum laude obiit mavortius heros</l>
     <l n="99">ad vada purpureo spumantia sanguine Tarri,</l>
     <l n="100">tempore quo spoliis rex agmina onusta Latinis,</l>
     <l n="101">rex Carolus, Magni Caroli generosa propago,</l>
     <l n="102">ad gelidas Sequanae ripas populator agebat.</l>
     <l n="103">Matribus et trepidis lux detestata puellis,</l>
     <l n="104">illa nimis lux saeva, nota signanda perenni,</l>
     <l n="105">prae cunctis sed, Pica, tibi saevissima luxit.</l>
    </lg>
    <lg n="6">
     <l n="106">En vidua, et tutrix iterum moestissima prolis</l>
     <l n="107">bis geminae superas; melioris pignora sexus</l>
     <l n="108">namque duo et totidem diversi parva fovebas.</l>
     <l n="109">An pupillarem prius eloquar auxeris ut rem?</l>
     <l n="110">An cultu assiduo natorum ut corda paternos</l>
     <l n="111">indueris mores? certe rumore secundo</l>
     <l n="112">utrumque et multo laudari carmine dignum.</l>
     <l n="113">Praeteream sed et ista, sed et connubia natae;</l>
     <l n="114">atque his plura sciens, nec possem singula nec fas</l>
     <l n="115">dicere, vel rudibus praesertim nota colonis,</l>
     <l n="116">limpidus Ocneis quacunque aut Mincius arvis</l>
     <l n="117">inter arundineas it flexo limite ripas;</l>
     <l n="118">quaque sinus, Benace, tuos imitatus apertos,</l>
     <l n="119">fluctibus et fremitu et spumantibus aestuat undis;</l>
     <l n="120">aut Venetas quacumque Padus perlabitur oras,</l>
     <l n="121">multa mole minax, multoque labore docendus,</l>
     <l n="122">pinguibus et cultis et aprico parcere ruri.</l>
     <l n="123">An quisquam summa virtutum deneget arce</l>
     <l n="124">insedisse tuam, generose Alberte, parentem?</l>
     <l n="125">Aut virtus sermo merus est et inutile nomen,</l>
     <l n="126">aut opere et claro penitus dignoscitur actu,</l>
     <l n="127">cura medio rerum immersabilis enatat aestu.</l>
     <l n="128">Heu, heu! quae sceleri debentur digna nefando,</l>
     <l n="129">talia virtutum si praemia Pica reportat?</l>
     <l n="130">Sed quid inepta tuos renovabit Musa dolores?</l>
     <l n="131">Sed duce me in lacrimas iterum cur ibis inanes?</l>
    </lg>
    <lg n="7">
     <l n="132">Sed quid hians medicae tractabo nescius artis</l>
     <l n="133">vulnus, opis quicquam nil post laturus amicae?</l>
     <l n="134">Sed quid ego ereptae crudelia fata parentis</l>
     <l n="135">in medium proferre loquaci carmine nitar,</l>
     <l n="136">cum neque succurrat ratio solaminis ulla,</l>
     <l n="137">qua tot deinde queam fluctus, quos ipse citarim</l>
     <l n="138">imprudens, animique graves componere motus?</l>
    </lg>
    <lg n="8">
     <l n="139">At reticenda nec est ea mors, cui maxima virtus</l>
     <l n="140">causa fuit: nec enim vas exitiale cicutae</l>
     <l n="141">vult Aniti latuisse reus, nec Virbius axes</l>
     <l n="142">ancillae, nec Pica feros quibus occidit ausus.</l>
     <l n="143">Liberius iam iam res ut sit facta docebo,</l>
     <l n="144">unde queant magnum venientia ducere secla</l>
     <l n="145">exemplum, humano leviter quam fidere quisquam</l>
     <l n="146">ingenio possit: documento nec fuit illa</l>
     <l n="147">absque aliquo moriens, cuius dum vita manebat</l>
     <l n="148">omne olim fuerat studiis imitabile factum.</l>
     <l n="149">Illa severa adeo cultrix Italique pudoris</l>
     <l n="150">custos, illa adeo vindex labentis honesti</l>
     <l n="151">extitit, ut facto turpi curaret ab omni,</l>
     <l n="152">et levibus licet opprobriis, pulchrasque sodales</l>
     <l n="153">ancillasque domumque omnem servare pudicam,</l>
     <l n="154">nedum se similemque sui, castissima, prolem:</l>
     <l n="155">cui dum se digno ferventius haeret et instat</l>
     <l n="156">proposito, in sese muliebris suscitat iram</l>
     <l n="157">flagrantem ingenii, quod amor furiavit iniquus</l>
     <l n="158">et male suada Venus. Quid non vesana libido</l>
     <l n="159">mersa cupidinibus mortalia pectora cogit?</l>
    </lg>
   </lg>
  </body>
 </text>
</TEI>