<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 1</title>
    <author>Ludovico Ariosto</author>
   </titleStmt>
   <extent>
    <measure unit="stanza">81</measure>
    <measure unit="line">648</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-1</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 1</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 1</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Le donne, i cavallier, l'arme, gli amori,</l>
     <l n="2">le cortesie, l'audaci imprese io canto,</l>
     <l n="3">che furo al tempo che passaro i Mori</l>
     <l n="4">d'Africa il mare, e in Francia nocquer tanto,</l>
     <l n="5">seguendo l'ire e i giovenil furori</l>
     <l n="6">d'Agramante lor re, che si diè vanto</l>
     <l n="7">di vendicar la morte di Troiano</l>
     <l n="8">sopra re Carlo imperator romano.</l>
    </lg>
    <lg n="2">
     <l n="9">Dirò d'Orlando in un medesmo tratto</l>
     <l n="10">cosa non detta in prosa mai né in rima:</l>
     <l n="11">che per amor venne in furore e matto,</l>
     <l n="12">d'uom che sì saggio era stimato prima;</l>
     <l n="13">se da colei che tal quasi m'ha fatto,</l>
     <l n="14">che 'l poco ingegno ad or ad or mi lima,</l>
     <l n="15">me ne sarà però tanto concesso,</l>
     <l n="16">che mi basti a finir quanto ho promesso.</l>
    </lg>
    <lg n="3">
     <l n="17">Piacciavi, generosa Erculea prole,</l>
     <l n="18">ornamento e splendor del secol nostro,</l>
     <l n="19">Ippolito, aggradir questo che vuole</l>
     <l n="20">e darvi sol può l'umil servo vostro.</l>
     <l n="21">Quel ch'io vi debbo, posso di parole</l>
     <l n="22">pagare in parte, e d'opera d'inchiostro;</l>
     <l n="23">né che poco io vi dia da imputar sono;</l>
     <l n="24">che quanto io posso dar, tutto vi dono.</l>
    </lg>
    <lg n="4">
     <l n="25">Voi sentirete fra i più degni eroi,</l>
     <l n="26">che nominar con laude m'apparecchio,</l>
     <l n="27">ricordar quel Ruggier, che fu di voi</l>
     <l n="28">e de' vostri avi illustri il ceppo vecchio.</l>
     <l n="29">L'alto valore e' chiari gesti suoi</l>
     <l n="30">vi farò udir, se voi mi date orecchio,</l>
     <l n="31">e vostri alti pensier cedino un poco,</l>
     <l n="32">sì che tra lor miei versi abbiano loco.</l>
    </lg>
    <lg n="5">
     <l n="33">Orlando, che gran tempo inamorato</l>
     <l n="34">fu de la bella Angelica, e per lei</l>
     <l n="35">in India, in Media, in Tartaria lasciato</l>
     <l n="36">avea infiniti et immortal trofei,</l>
     <l n="37">in Ponente con essa era tornato,</l>
     <l n="38">dove sotto i gran monti Pirenei</l>
     <l n="39">con la gente di Francia e de Lamagna</l>
     <l n="40">re Carlo era attendato alla campagna,</l>
    </lg>
    <lg n="6">
     <l n="41">per far al re Marsilio e al re Agramante</l>
     <l n="42">battersi ancor del folle ardir la guancia,</l>
     <l n="43">d'aver condotto, l'un, d'Africa quante</l>
     <l n="44">genti erano atte a portar spada e lancia;</l>
     <l n="45">l'altro, d'aver spinta la Spagna inante</l>
     <l n="46">a destruzion del bel regno di Francia.</l>
     <l n="47">E così Orlando arrivò quivi a punto:</l>
     <l n="48">ma tosto si pentì d'esservi giunto;</l>
    </lg>
    <lg n="7">
     <l n="49">che vi fu tolta la sua donna poi:</l>
     <l n="50">ecco il giudicio uman come spesso erra!</l>
     <l n="51">Quella che dagli esperii ai liti eoi</l>
     <l n="52">avea difesa con sì lunga guerra,</l>
     <l n="53">or tolta gli è fra tanti amici suoi,</l>
     <l n="54">senza spada adoprar, ne la sua terra.</l>
     <l n="55">Il savio imperator, ch'estinguer vòlse</l>
     <l n="56">un grave incendio, fu che gli la tolse.</l>
    </lg>
    <lg n="8">
     <l n="57">Nata pochi dì inanzi era una gara</l>
     <l n="58">tra il conte Orlando e il suo cugin Rinaldo;</l>
     <l n="59">che ambi avean per la bellezza rara</l>
     <l n="60">d'amoroso disio l'animo caldo.</l>
     <l n="61">Carlo, che non avea tal lite cara,</l>
     <l n="62">che gli rendea l'aiuto lor men saldo,</l>
     <l n="63">questa donzella, che la causa n'era,</l>
     <l n="64">tolse, e diè in mano al duca di Bavera;</l>
    </lg>
    <lg n="9">
     <l n="65">in premio promettendola a quel d'essi</l>
     <l n="66">ch'in quel conflitto, in quella gran giornata,</l>
     <l n="67">degli infideli più copia uccidessi,</l>
     <l n="68">e di sua man prestassi opra più grata.</l>
     <l n="69">Contrari ai voti poi furo i successi;</l>
     <l n="70">ch'in fuga andò la gente battezzata,</l>
     <l n="71">e con molti altri fu 'l duca prigione,</l>
     <l n="72">e restò abbandonato il padiglione.</l>
    </lg>
    <lg n="10">
     <l n="73">Dove, poi che rimase la donzella</l>
     <l n="74">ch'esser dovea del vincitor mercede,</l>
     <l n="75">inanzi al caso era salita in sella,</l>
     <l n="76">e quando bisognò le spalle diede,</l>
     <l n="77">presaga che quel giorno esser rubella</l>
     <l n="78">dovea Fortuna alla cristiana fede:</l>
     <l n="79">entrò in un bosco, e ne la stretta via</l>
     <l n="80">rincontrò un cavallier ch'a piè venìa.</l>
    </lg>
    <lg n="11">
     <l n="81">Indosso la corazza, l'elmo in testa,</l>
     <l n="82">la spada al fianco, e in braccio avea lo scudo;</l>
     <l n="83">e più leggier correa per la foresta,</l>
     <l n="84">ch'al pallio rosso il villan mezzo ignudo.</l>
     <l n="85">Timida pastorella mai sì presta</l>
     <l n="86">non volse piede inanzi a serpe crudo,</l>
     <l n="87">come Angelica tosto il freno torse,</l>
     <l n="88">che del guerrier, ch'a piè venìa, s'accorse.</l>
    </lg>
    <lg n="12">
     <l n="89">Era costui quel paladin gagliardo,</l>
     <l n="90">figliuol d'Amon, signor di Montalbano,</l>
     <l n="91">a cui pur dianzi il suo destrier Baiardo</l>
     <l n="92">per strano caso uscito era di mano.</l>
     <l n="93">Come alla donna egli drizzò lo sguardo,</l>
     <l n="94">riconobbe, quantunque di lontano,</l>
     <l n="95">l'angelico sembiante e quel bel volto</l>
     <l n="96">ch'all'amorose reti il tenea involto.</l>
    </lg>
    <lg n="13">
     <l n="97">La donna il palafreno a dietro volta,</l>
     <l n="98">e per la selva a tutta briglia il caccia;</l>
     <l n="99">né per la rara più che per la folta,</l>
     <l n="100">la più sicura e miglior via procaccia:</l>
     <l n="101">ma pallida, tremando, e di sé tolta,</l>
     <l n="102">lascia cura al destrier che la via faccia.</l>
     <l n="103">Di su di giù, ne l'alta selva fiera</l>
     <l n="104">tanto girò, che venne a una riviera.</l>
    </lg>
    <lg n="14">
     <l n="105">Su la riviera Ferraù trovosse</l>
     <l n="106">di sudor pieno e tutto polveroso.</l>
     <l n="107">Da la battaglia dianzi lo rimosse</l>
     <l n="108">un gran disio di bere e di riposo;</l>
     <l n="109">e poi, mal grado suo, quivi fermosse,</l>
     <l n="110">perché, de l'acqua ingordo e frettoloso,</l>
     <l n="111">l'elmo nel fiume si lasciò cadere,</l>
     <l n="112">né l'avea potuto anco riavere.</l>
    </lg>
    <lg n="15">
     <l n="113">Quanto potea più forte, ne veniva</l>
     <l n="114">gridando la donzella ispaventata.</l>
     <l n="115">A quella voce salta in su la riva</l>
     <l n="116">il Saracino, e nel viso la guata;</l>
     <l n="117">e la conosce subito ch'arriva,</l>
     <l n="118">ben che di timor pallida e turbata,</l>
     <l n="119">e sien più dì che non n'udì novella,</l>
     <l n="120">che senza dubbio ell'è Angelica bella.</l>
    </lg>
    <lg n="16">
     <l n="121">E perché era cortese, e n'avea forse</l>
     <l n="122">non men dei dui cugini il petto caldo,</l>
     <l n="123">l'aiuto che potea, tutto le porse,</l>
     <l n="124">pur come avesse l'elmo, ardito e baldo:</l>
     <l n="125">trasse la spada, e minacciando corse</l>
     <l n="126">dove poco di lui temea Rinaldo.</l>
     <l n="127">Più volte s'eran già non pur veduti,</l>
     <l n="128">m'al paragon de l'arme conosciuti.</l>
    </lg>
    <lg n="17">
     <l n="129">Cominciâr quivi una crudel battaglia,</l>
     <l n="130">come a piè si trovâr, coi brandi ignudi:</l>
     <l n="131">non che le piastre e la minuta maglia,</l>
     <l n="132">ma ai colpi lor non reggerian gl'incudi.</l>
     <l n="133">Or, mentre l'un con l'altro si travaglia,</l>
     <l n="134">bisogna al palafren che 'l passo studi;</l>
     <l n="135">che quanto può menar de le calcagna,</l>
     <l n="136">colei lo caccia al bosco e alla campagna.</l>
    </lg>
    <lg n="18">
     <l n="137">Poi che s'affaticâr gran pezzo invano</l>
     <l n="138">i duo guerrier per por l'un l'altro sotto,</l>
     <l n="139">quando non meno era con l'arme in mano</l>
     <l n="140">questo di quel, né quel di questo dotto;</l>
     <l n="141">fu primiero il signor di Montalbano,</l>
     <l n="142">ch'al cavallier di Spagna fece motto,</l>
     <l n="143">sì come quel c'ha nel cor tanto fuoco,</l>
     <l n="144">che tutto n'arde e non ritrova loco.</l>
    </lg>
    <lg n="19">
     <l n="145">Disse al pagan: - Me sol creduto avrai,</l>
     <l n="146">e pur avrai te meco ancora offeso:</l>
     <l n="147">se questo avvien perché i fulgenti rai</l>
     <l n="148">del nuovo sol t'abbino il petto acceso,</l>
     <l n="149">di farmi qui tardar che guadagno hai?</l>
     <l n="150">che quando ancor tu m'abbi morto o preso,</l>
     <l n="151">non però tua la bella donna fia;</l>
     <l n="152">che, mentre noi tardian, se ne va via.</l>
    </lg>
    <lg n="20">
     <l n="153">Quanto fia meglio, amandola tu ancora,</l>
     <l n="154">che tu le venga a traversar la strada,</l>
     <l n="155">a ritenerla e farle far dimora,</l>
     <l n="156">prima che più lontana se ne vada!</l>
     <l n="157">Come l'avremo in potestate, allora</l>
     <l n="158">di ch'esser de' si provi con la spada:</l>
     <l n="159">non so altrimenti, dopo un lungo affanno,</l>
     <l n="160">che possa riuscirci altro che danno. -</l>
    </lg>
    <lg n="21">
     <l n="161">Al pagan la proposta non dispiacque:</l>
     <l n="162">così fu differita la tenzone;</l>
     <l n="163">e tal tregua tra lor subito nacque,</l>
     <l n="164">sì l'odio e l'ira va in oblivione,</l>
     <l n="165">che 'l pagano al partir da le fresche acque</l>
     <l n="166">non lasciò a piedi il buon figliol d'Amone:</l>
     <l n="167">con preghi invita, et al fin toglie in groppa,</l>
     <l n="168">e per l'orme d'Angelica galoppa.</l>
    </lg>
    <lg n="22">
     <l n="169">Oh gran bontà de' cavallieri antiqui!</l>
     <l n="170">Eran rivali, eran di fé diversi,</l>
     <l n="171">e si sentian degli aspri colpi iniqui</l>
     <l n="172">per tutta la persona anco dolersi;</l>
     <l n="173">e pur per selve oscure e calli obliqui</l>
     <l n="174">insieme van senza sospetto aversi.</l>
     <l n="175">Da quattro sproni il destrier punto arriva</l>
     <l n="176">ove una strada in due si dipartiva.</l>
    </lg>
    <lg n="23">
     <l n="177">E come quei che non sapean se l'una</l>
     <l n="178">o l'altra via facesse la donzella</l>
     <l n="179">(però che senza differenzia alcuna</l>
     <l n="180">apparia in amendue l'orma novella),</l>
     <l n="181">si messero ad arbitrio di fortuna,</l>
     <l n="182">Rinaldo a questa, il Saracino a quella.</l>
     <l n="183">Pel bosco Ferraù molto s'avvolse,</l>
     <l n="184">e ritrovossi al fine onde si tolse.</l>
    </lg>
    <lg n="24">
     <l n="185">Pur si ritrova ancor su la riviera,</l>
     <l n="186">là dove l'elmo gli cascò ne l'onde.</l>
     <l n="187">Poi che la donna ritrovar non spera,</l>
     <l n="188">per aver l'elmo che 'l fiume gli asconde,</l>
     <l n="189">in quella parte onde caduto gli era</l>
     <l n="190">discende ne l'estreme umide sponde:</l>
     <l n="191">ma quello era sì fitto ne la sabbia,</l>
     <l n="192">che molto avrà da far prima che l'abbia.</l>
    </lg>
    <lg n="25">
     <l n="193">Con un gran ramo d'albero rimondo,</l>
     <l n="194">di ch'avea fatto una pertica lunga,</l>
     <l n="195">tenta il fiume e ricerca sino al fondo,</l>
     <l n="196">né loco lascia ove non batta e punga.</l>
     <l n="197">Mentre con la maggior stizza del mondo</l>
     <l n="198">tanto l'indugio suo quivi prolunga,</l>
     <l n="199">vede di mezzo il fiume un cavalliero</l>
     <l n="200">insino al petto uscir, d'aspetto fiero.</l>
    </lg>
    <lg n="26">
     <l n="201">Era, fuor che la testa, tutto armato,</l>
     <l n="202">et avea un elmo ne la destra mano:</l>
     <l n="203">avea il medesimo elmo che cercato</l>
     <l n="204">da Ferraù fu lungamente invano.</l>
     <l n="205">A Ferraù parlò come adirato,</l>
     <l n="206">e disse: - Ah mancator di fé, marano!</l>
     <l n="207">perché di lasciar l'elmo anche t'aggrevi,</l>
     <l n="208">che render già gran tempo mi dovevi?</l>
    </lg>
    <lg n="27">
     <l n="209">Ricordati, pagan, quando uccidesti</l>
     <l n="210">d'Angelica il fratel (che son quell'io),</l>
     <l n="211">dietro all'altr'arme tu mi promettesti</l>
     <l n="212">gittar fra pochi dì l'elmo nel rio.</l>
     <l n="213">Or se Fortuna (quel che non volesti</l>
     <l n="214">far tu) pone ad effetto il voler mio,</l>
     <l n="215">non ti turbare; e se turbar ti déi,</l>
     <l n="216">turbati che di fé mancato sei.</l>
    </lg>
    <lg n="28">
     <l n="217">Ma se desir pur hai d'un elmo fino,</l>
     <l n="218">trovane un altro, et abbil con più onore;</l>
     <l n="219">un tal ne porta Orlando paladino,</l>
     <l n="220">un tal Rinaldo, e forse anco migliore:</l>
     <l n="221">l'un fu d'Almonte, e l'altro di Mambrino:</l>
     <l n="222">acquista un di quei duo col tuo valore;</l>
     <l n="223">e questo, c'hai già di lasciarmi detto,</l>
     <l n="224">farai bene a lasciarmi con effetto. -</l>
    </lg>
    <lg n="29">
     <l n="225">All'apparir che fece all'improvviso</l>
     <l n="226">de l'acqua l'ombra, ogni pelo arricciossi,</l>
     <l n="227">e scolorossi al Saracino il viso;</l>
     <l n="228">la voce, ch'era per uscir, fermossi.</l>
     <l n="229">Udendo poi da l'Argalia, ch'ucciso</l>
     <l n="230">quivi avea già (che l'Argalia nomossi),</l>
     <l n="231">la rotta fede così improverarse,</l>
     <l n="232">di scorno e d'ira dentro e di fuor arse.</l>
    </lg>
    <lg n="30">
     <l n="233">Né tempo avendo a pensar altra scusa,</l>
     <l n="234">e conoscendo ben che 'l ver gli disse,</l>
     <l n="235">restò senza risposta a bocca chiusa;</l>
     <l n="236">ma la vergogna il cor sì gli traffisse,</l>
     <l n="237">che giurò per la vita di Lanfusa</l>
     <l n="238">non voler mai ch'altro elmo lo coprisse,</l>
     <l n="239">se non quel buono che già in Aspramonte</l>
     <l n="240">trasse del capo Orlando al fiero Almonte.</l>
    </lg>
    <lg n="31">
     <l n="241">E servò meglio questo giuramento,</l>
     <l n="242">che non avea quell'altro fatto prima.</l>
     <l n="243">Quindi si parte tanto malcontento,</l>
     <l n="244">che molti giorni poi si rode e lima.</l>
     <l n="245">Sol di cercare è il paladino intento</l>
     <l n="246">di qua di là, dove trovarlo stima.</l>
     <l n="247">Altra ventura al buon Rinaldo accade,</l>
     <l n="248">che da costui tenea diverse strade.</l>
    </lg>
    <lg n="32">
     <l n="249">Non molto va Rinaldo, che si vede</l>
     <l n="250">saltare inanzi il suo destrier feroce:</l>
     <l n="251">- Ferma, Baiardo mio, deh, ferma il piede!</l>
     <l n="252">che l'esser senza te troppo mi nuoce. -</l>
     <l n="253">Per questo il destrier sordo a lui non riede,</l>
     <l n="254">anzi più se ne va sempre veloce.</l>
     <l n="255">Segue Rinaldo, e d'ira si distrugge:</l>
     <l n="256">ma seguitiamo Angelica che fugge.</l>
    </lg>
    <lg n="33">
     <l n="257">Fugge tra selve spaventose e scure,</l>
     <l n="258">per lochi inabitati, ermi e selvaggi.</l>
     <l n="259">Il mover de le frondi e di verzure,</l>
     <l n="260">che di cerri sentia, d'olmi e di faggi,</l>
     <l n="261">fatto le avea con subite paure</l>
     <l n="262">trovar di qua di là strani viaggi;</l>
     <l n="263">ch'ad ogni ombra veduta o in monte o in valle,</l>
     <l n="264">temea Rinaldo aver sempre alle spalle.</l>
    </lg>
    <lg n="34">
     <l n="265">Qual pargoletta o damma o capriuola,</l>
     <l n="266">che tra le fronde del natio boschetto</l>
     <l n="267">alla madre veduta abbia la gola</l>
     <l n="268">stringer dal pardo, o aprirle 'l fianco o 'l petto,</l>
     <l n="269">di selva in selva dal crudel s'invola,</l>
     <l n="270">e di paura triema e di sospetto:</l>
     <l n="271">ad ogni sterpo che passando tocca,</l>
     <l n="272">esser si crede all'empia fera in bocca.</l>
    </lg>
    <lg n="35">
     <l n="273">Quel dì e la notte e mezzo l'altro giorno</l>
     <l n="274">s'andò aggirando, e non sapeva dove.</l>
     <l n="275">Trovossi al fine in un boschetto adorno,</l>
     <l n="276">che lievemente la fresca aura muove.</l>
     <l n="277">Duo chiari rivi, mormorando intorno,</l>
     <l n="278">sempre l'erbe vi fan tenere e nuove;</l>
     <l n="279">e rendea ad ascoltar dolce concento,</l>
     <l n="280">rotto tra picciol sassi, il correr lento.</l>
    </lg>
    <lg n="36">
     <l n="281">Quivi parendo a lei d'esser sicura</l>
     <l n="282">e lontana a Rinaldo mille miglia,</l>
     <l n="283">da la via stanca e da l'estiva arsura,</l>
     <l n="284">di riposare alquanto si consiglia:</l>
     <l n="285">tra' fiori smonta, e lascia alla pastura</l>
     <l n="286">andare il palafren senza la briglia;</l>
     <l n="287">e quel va errando intorno alle chiare onde,</l>
     <l n="288">che di fresca erba avean piene le sponde.</l>
    </lg>
    <lg n="37">
     <l n="289">Ecco non lungi un bel cespuglio vede</l>
     <l n="290">di prun fioriti e di vermiglie rose,</l>
     <l n="291">che de le liquide onde al specchio siede,</l>
     <l n="292">chiuso dal sol fra l'alte quercie ombrose;</l>
     <l n="293">così vòto nel mezzo, che concede</l>
     <l n="294">fresca stanza fra l'ombre più nascose:</l>
     <l n="295">e la foglia coi rami in modo è mista,</l>
     <l n="296">che 'l sol non v'entra, non che minor vista.</l>
    </lg>
    <lg n="38">
     <l n="297">Dentro letto vi fan tenere erbette,</l>
     <l n="298">ch'invitano a posar chi s'appresenta.</l>
     <l n="299">La bella donna in mezzo a quel si mette;</l>
     <l n="300">ivi si corca, et ivi s'addormenta.</l>
     <l n="301">Ma non per lungo spazio così stette,</l>
     <l n="302">che un calpestio le par che venir senta:</l>
     <l n="303">cheta si leva, e appresso alla riviera</l>
     <l n="304">vede ch'armato un cavallier giunt'era.</l>
    </lg>
    <lg n="39">
     <l n="305">Se gli è amico o nemico non comprende:</l>
     <l n="306">tema e speranza il dubbio cuor le scuote;</l>
     <l n="307">e di quella aventura il fine attende,</l>
     <l n="308">né pur d'un sol sospir l'aria percuote.</l>
     <l n="309">Il cavalliero in riva al fiume scende</l>
     <l n="310">sopra l'un braccio a riposar le gote;</l>
     <l n="311">e in un suo gran pensier tanto penètra,</l>
     <l n="312">che par cangiato in insensibil pietra.</l>
    </lg>
    <lg n="40">
     <l n="313">Pensoso più d'un'ora a capo basso</l>
     <l n="314">stette, Signore, il cavallier dolente;</l>
     <l n="315">poi cominciò con suono afflitto e lasso</l>
     <l n="316">a lamentarsi sì soavemente,</l>
     <l n="317">ch'avrebbe di pietà spezzato un sasso,</l>
     <l n="318">una tigre crudel fatta clemente.</l>
     <l n="319">Sospirando piangea, tal ch'un ruscello</l>
     <l n="320">parean le guancie, e 'l petto un Mongibello.</l>
    </lg>
    <lg n="41">
     <l n="321">- Pensier (dicea) che 'l cor m'aggiacci et ardi,</l>
     <l n="322">e causi il duol che sempre il rode e lima,</l>
     <l n="323">che debbo far, poi ch'io son giunto tardi,</l>
     <l n="324">e ch'altri a côrre il frutto è andato prima?</l>
     <l n="325">a pena avuto io n'ho parole e sguardi,</l>
     <l n="326">et altri n'ha tutta la spoglia opima.</l>
     <l n="327">Se non ne tocca a me frutto né fiore,</l>
     <l n="328">perché affliger per lei mi vuo' più il core?</l>
    </lg>
    <lg n="42">
     <l n="329">La verginella è simile alla rosa,</l>
     <l n="330">ch'in bel giardin su la nativa spina</l>
     <l n="331">mentre sola e sicura si riposa,</l>
     <l n="332">né gregge né pastor se le avicina;</l>
     <l n="333">l'aura soave e l'alba rugiadosa,</l>
     <l n="334">l'acqua, la terra al suo favor s'inchina:</l>
     <l n="335">gioveni vaghi e donne inamorate</l>
     <l n="336">amano averne e seni e tempie ornate.</l>
    </lg>
    <lg n="43">
     <l n="337">Ma non sì tosto dal materno stelo</l>
     <l n="338">rimossa viene e dal suo ceppo verde,</l>
     <l n="339">che quanto avea dagli uomini e dal cielo</l>
     <l n="340">favor, grazia e bellezza, tutto perde.</l>
     <l n="341">La vergine che 'l fior, di che più zelo</l>
     <l n="342">che de' begli occhi e de la vita aver de',</l>
     <l n="343">lascia altrui côrre, il pregio ch'avea inanti</l>
     <l n="344">perde nel cor di tutti gli altri amanti.</l>
    </lg>
    <lg n="44">
     <l n="345">Sia vile agli altri, e da quel solo amata</l>
     <l n="346">a cui di sé fece sì larga copia.</l>
     <l n="347">Ah, Fortuna crudel, Fortuna ingrata!</l>
     <l n="348">trionfan gli altri, e ne moro io d'inopia.</l>
     <l n="349">Dunque esser può che non mi sia più grata?</l>
     <l n="350">dunque io posso lasciar mia vita propia?</l>
     <l n="351">Ah, più tosto oggi manchino i dì miei,</l>
     <l n="352">ch'io viva più, s'amar non debbo lei! -</l>
    </lg>
    <lg n="45">
     <l n="353">Se mi domanda alcun chi costui sia,</l>
     <l n="354">che versa sopra il rio lacrime tante,</l>
     <l n="355">io dirò ch'egli è il re di Circassia,</l>
     <l n="356">quel d'amor travagliato Sacripante;</l>
     <l n="357">io dirò ancor, che di sua pena ria</l>
     <l n="358">sia prima e sola causa essere amante,</l>
     <l n="359">e pur un degli amanti di costei:</l>
     <l n="360">e ben riconosciuto fu da lei.</l>
    </lg>
    <lg n="46">
     <l n="361">Appresso ove il sol cade, per suo amore</l>
     <l n="362">venuto era dal capo d'Oriente;</l>
     <l n="363">che seppe in India con suo gran dolore,</l>
     <l n="364">come ella Orlando sequitò in Ponente:</l>
     <l n="365">poi seppe in Francia che l'imperatore</l>
     <l n="366">sequestrata l'avea da l'altra gente,</l>
     <l n="367">per darla all'un de' duo che contra il Moro</l>
     <l n="368">più quel giorno aiutasse i Gigli d'oro.</l>
    </lg>
    <lg n="47">
     <l n="369">Stato era in campo, e inteso avea di quella</l>
     <l n="370">rotta crudel che dianzi ebbe re Carlo:</l>
     <l n="371">cercò vestigio d'Angelica bella,</l>
     <l n="372">né potuto avea ancora ritrovarlo.</l>
     <l n="373">Questa è dunque la trista e ria novella</l>
     <l n="374">che d'amorosa doglia fa penarlo,</l>
     <l n="375">affligger, lamentare e dir parole</l>
     <l n="376">che di pietà potrian fermare il sole.</l>
    </lg>
    <lg n="48">
     <l n="377">Mentre costui così s'affligge e duole,</l>
     <l n="378">e fa degli occhi suoi tepida fonte,</l>
     <l n="379">e dice queste e molte altre parole,</l>
     <l n="380">che non mi par bisogno esser racconte;</l>
     <l n="381">l'aventurosa sua fortuna vuole</l>
     <l n="382">ch'alle orecchie d'Angelica sian conte:</l>
     <l n="383">e così quel ne viene a un'ora, a un punto,</l>
     <l n="384">ch'in mille anni o mai più non è raggiunto.</l>
    </lg>
    <lg n="49">
     <l n="385">Con molta attenzion la bella donna</l>
     <l n="386">al pianto, alle parole, al modo attende</l>
     <l n="387">di colui ch'in amarla non assonna;</l>
     <l n="388">né questo è il primo dì ch'ella l'intende:</l>
     <l n="389">ma dura e fredda più d'una colonna,</l>
     <l n="390">ad averne pietà non però scende;</l>
     <l n="391">come colei c'ha tutto il mondo a sdegno,</l>
     <l n="392">e non le par ch'alcun sia di lei degno.</l>
    </lg>
    <lg n="50">
     <l n="393">Pur tra quei boschi il ritrovarsi sola</l>
     <l n="394">le fa pensar di tor costui per guida;</l>
     <l n="395">che chi ne l'acqua sta fin alla gola,</l>
     <l n="396">ben è ostinato se mercé non grida.</l>
     <l n="397">Se questa occasione or se l'invola,</l>
     <l n="398">non troverà mai più scorta sì fida;</l>
     <l n="399">ch'a lunga prova conosciuto inante</l>
     <l n="400">s'avea quel re fedel sopra ogni amante.</l>
    </lg>
    <lg n="51">
     <l n="401">Ma non però disegna de l'affanno</l>
     <l n="402">che lo distrugge alleggierir chi l'ama,</l>
     <l n="403">e ristorar d'ogni passato danno</l>
     <l n="404">con quel piacer ch'ogni amator più brama:</l>
     <l n="405">ma alcuna finzione, alcuno inganno</l>
     <l n="406">di tenerlo in speranza ordisce e trama;</l>
     <l n="407">tanto ch'a quel bisogno se ne serva,</l>
     <l n="408">poi torni all'uso suo dura e proterva.</l>
    </lg>
    <lg n="52">
     <l n="409">E fuor di quel cespuglio oscuro e cieco</l>
     <l n="410">fa di sé bella et improvisa mostra,</l>
     <l n="411">come di selva o fuor d'ombroso speco</l>
     <l n="412">Diana in scena o Citerea si mostra;</l>
     <l n="413">e dice all'apparir: - Pace sia teco;</l>
     <l n="414">teco difenda Dio la fama nostra,</l>
     <l n="415">e non comporti, contra ogni ragione,</l>
     <l n="416">ch'abbi di me sì falsa opinione. -</l>
    </lg>
    <lg n="53">
     <l n="417">Non mai con tanto gaudio o stupor tanto</l>
     <l n="418">levò gli occhi al figliuolo alcuna madre,</l>
     <l n="419">ch'avea per morto sospirato e pianto,</l>
     <l n="420">poi che senza esso udì tornar le squadre;</l>
     <l n="421">con quanto gaudio il Saracin, con quanto</l>
     <l n="422">stupor l'alta presenza e le leggiadre</l>
     <l n="423">maniere e il vero angelico sembiante,</l>
     <l n="424">improviso apparir si vide inante.</l>
    </lg>
    <lg n="54">
     <l n="425">Pieno di dolce e d'amoroso affetto,</l>
     <l n="426">alla sua donna, alla sua diva corse,</l>
     <l n="427">che con le braccia al collo il tenne stretto,</l>
     <l n="428">quel ch'al Catai non avria fatto forse.</l>
     <l n="429">Al patrio regno, al suo natio ricetto,</l>
     <l n="430">seco avendo costui, l'animo torse:</l>
     <l n="431">subito in lei s'avviva la speranza</l>
     <l n="432">di tosto riveder sua ricca stanza.</l>
    </lg>
    <lg n="55">
     <l n="433">Ella gli rende conto pienamente</l>
     <l n="434">dal giorno che mandato fu da lei</l>
     <l n="435">a domandar soccorso in Oriente</l>
     <l n="436">al re de' Sericani e Nabatei;</l>
     <l n="437">e come Orlando la guardò sovente</l>
     <l n="438">da morte, da disnor, da casi rei;</l>
     <l n="439">e che 'l fior virginal così avea salvo,</l>
     <l n="440">come se lo portò del materno alvo.</l>
    </lg>
    <lg n="56">
     <l n="441">Forse era ver, ma non però credibile</l>
     <l n="442">a chi del senso suo fosse signore;</l>
     <l n="443">ma parve facilmente a lui possibile,</l>
     <l n="444">ch'era perduto in via più grave errore.</l>
     <l n="445">Quel che l'uom vede, Amor gli fa invisibile,</l>
     <l n="446">e l'invisibil fa vedere Amore.</l>
     <l n="447">Questo creduto fu; che 'l miser suole</l>
     <l n="448">dar facile credenza a quel che vuole.</l>
    </lg>
    <lg n="57">
     <l n="449">- Se mal si seppe il cavallier d'Anglante</l>
     <l n="450">pigliar per sua sciochezza il tempo buono,</l>
     <l n="451">il danno se ne avrà; che da qui inante</l>
     <l n="452">nol chiamerà Fortuna a sì gran dono</l>
     <l n="453">(tra sé tacito parla Sacripante):</l>
     <l n="454">ma io per imitarlo già non sono,</l>
     <l n="455">che lasci tanto ben che m'è concesso,</l>
     <l n="456">e ch'a doler poi m'abbia di me stesso.</l>
    </lg>
    <lg n="58">
     <l n="457">Corrò la fresca e matutina rosa,</l>
     <l n="458">che, tardando, stagion perder potria.</l>
     <l n="459">So ben ch'a donna non si può far cosa</l>
     <l n="460">che più soave e più piacevol sia,</l>
     <l n="461">ancor che se ne mostri disdegnosa,</l>
     <l n="462">e talor mesta e flebil se ne stia:</l>
     <l n="463">non starò per repulsa o finto sdegno,</l>
     <l n="464">ch'io non adombri e incarni il mio disegno. -</l>
    </lg>
    <lg n="59">
     <l n="465">Così dice egli; e mentre s'apparecchia</l>
     <l n="466">al dolce assalto, un gran rumor che suona</l>
     <l n="467">dal vicin bosco gl'intruona l'orecchia,</l>
     <l n="468">sì che mal grado l'impresa abbandona:</l>
     <l n="469">e si pon l'elmo (ch'avea usanza vecchia</l>
     <l n="470">di portar sempre armata la persona),</l>
     <l n="471">viene al destriero e gli ripon la briglia,</l>
     <l n="472">rimonta in sella e la sua lancia piglia.</l>
    </lg>
    <lg n="60">
     <l n="473">Ecco pel bosco un cavallier venire,</l>
     <l n="474">il cui sembiante è d'uom gagliardo e fiero:</l>
     <l n="475">candido come nieve è il suo vestire,</l>
     <l n="476">un bianco pennoncello ha per cimiero.</l>
     <l n="477">Re Sacripante, che non può patire</l>
     <l n="478">che quel con l'importuno suo sentiero</l>
     <l n="479">gli abbia interrotto il gran piacer ch'avea,</l>
     <l n="480">con vista il guarda disdegnosa e rea.</l>
    </lg>
    <lg n="61">
     <l n="481">Come è più presso, lo sfida a battaglia;</l>
     <l n="482">che crede ben fargli votar l'arcione.</l>
     <l n="483">Quel che di lui non stimo già che vaglia</l>
     <l n="484">un grano meno, e ne fa paragone,</l>
     <l n="485">l'orgogliose minaccie a mezzo taglia,</l>
     <l n="486">sprona a un tempo, e la lancia in resta pone.</l>
     <l n="487">Sacripante ritorna con tempesta,</l>
     <l n="488">e corronsi a ferir testa per testa.</l>
    </lg>
    <lg n="62">
     <l n="489">Non si vanno i leoni o i tori in salto</l>
     <l n="490">a dar di petto, ad accozzar sì crudi,</l>
     <l n="491">sì come i duo guerrieri al fiero assalto,</l>
     <l n="492">che parimente si passâr gli scudi.</l>
     <l n="493">Fe' lo scontro tremar dal basso all'alto</l>
     <l n="494">l'erbose valli insino ai poggi ignudi;</l>
     <l n="495">e ben giovò che fur buoni e perfetti</l>
     <l n="496">gli osberghi sì, che lor salvaro i petti.</l>
    </lg>
    <lg n="63">
     <l n="497">Già non fêro i cavalli un correr torto,</l>
     <l n="498">anzi cozzaro a guisa di montoni:</l>
     <l n="499">quel del guerrier pagan morì di corto,</l>
     <l n="500">ch'era vivendo in numero de' buoni;</l>
     <l n="501">quell'altro cadde ancor, ma fu risorto</l>
     <l n="502">tosto ch'al fianco si sentì gli sproni.</l>
     <l n="503">Quel del re saracin restò disteso</l>
     <l n="504">adosso al suo signor con tutto il peso.</l>
    </lg>
    <lg n="64">
     <l n="505">L'incognito campion che restò ritto,</l>
     <l n="506">e vide l'altro col cavallo in terra,</l>
     <l n="507">stimando avere assai di quel conflitto,</l>
     <l n="508">non si curò di rinovar la guerra;</l>
     <l n="509">ma dove per la selva è il camin dritto,</l>
     <l n="510">correndo a tutta briglia si disserra;</l>
     <l n="511">e prima che di briga esca il pagano,</l>
     <l n="512">un miglio o poco meno è già lontano.</l>
    </lg>
    <lg n="65">
     <l n="513">Qual istordito e stupido aratore,</l>
     <l n="514">poi ch'è passato il fulmine, si leva</l>
     <l n="515">di là dove l'altissimo fragore</l>
     <l n="516">appresso ai morti buoi steso l'aveva;</l>
     <l n="517">che mira senza fronde e senza onore</l>
     <l n="518">il pin che di lontan veder soleva:</l>
     <l n="519">tal si levò il pagano a piè rimaso,</l>
     <l n="520">Angelica presente al duro caso.</l>
    </lg>
    <lg n="66">
     <l n="521">Sospira e geme, non perché l'annoi</l>
     <l n="522">che piede o braccia s'abbi rotto o mosso,</l>
     <l n="523">ma per vergogna sola, onde a' dì suoi</l>
     <l n="524">né pria né dopo il viso ebbe sì rosso:</l>
     <l n="525">e più, ch'oltre al cader, sua donna poi</l>
     <l n="526">fu che gli tolse il gran peso d'adosso.</l>
     <l n="527">Muto restava, mi cred'io, se quella</l>
     <l n="528">non gli rendea la voce e la favella.</l>
    </lg>
    <lg n="67">
     <l n="529">- Deh! (diss'ella) signor, non vi rincresca!</l>
     <l n="530">che del cader non è la colpa vostra,</l>
     <l n="531">ma del cavallo, a cui riposo et esca</l>
     <l n="532">meglio si convenia che nuova giostra.</l>
     <l n="533">Né perciò quel guerrier sua gloria accresca;</l>
     <l n="534">che d'esser stato il perditor dimostra:</l>
     <l n="535">così, per quel ch'io me ne sappia, stimo,</l>
     <l n="536">quando a lasciare il campo è stato primo. -</l>
    </lg>
    <lg n="68">
     <l n="537">Mentre costei conforta il Saracino,</l>
     <l n="538">ecco col corno e con la tasca al fianco,</l>
     <l n="539">galoppando venir sopra un ronzino</l>
     <l n="540">un messaggier che parea afflitto e stanco;</l>
     <l n="541">che come a Sacripante fu vicino,</l>
     <l n="542">gli domandò se con un scudo bianco</l>
     <l n="543">e con un bianco pennoncello in testa</l>
     <l n="544">vide un guerrier passar per la foresta.</l>
    </lg>
    <lg n="69">
     <l n="545">Rispose Sacripante: - Come vedi,</l>
     <l n="546">m'ha qui abbattuto, e se ne parte or ora;</l>
     <l n="547">e perch'io sappia chi m'ha messo a piedi,</l>
     <l n="548">fa che per nome io lo conosca ancora. -</l>
     <l n="549">Et egli a lui: - Di quel che tu mi chiedi</l>
     <l n="550">io ti satisfarò senza dimora:</l>
     <l n="551">tu déi saper che ti levò di sella</l>
     <l n="552">l'alto valor d'una gentil donzella.</l>
    </lg>
    <lg n="70">
     <l n="553">Ella è gagliarda, et è più bella molto;</l>
     <l n="554">né il suo famoso nome anco t'ascondo:</l>
     <l n="555">fu Bradamante quella che t'ha tolto</l>
     <l n="556">quanto onor mai tu guadagnasti al mondo. -</l>
     <l n="557">Poi ch'ebbe così detto, a freno sciolto</l>
     <l n="558">il Saracin lasciò poco giocondo,</l>
     <l n="559">che non sa che si dica o che si faccia,</l>
     <l n="560">tutto avvampato di vergogna in faccia.</l>
    </lg>
    <lg n="71">
     <l n="561">Poi che gran pezzo al caso intervenuto</l>
     <l n="562">ebbe pensato invano, e finalmente</l>
     <l n="563">si trovò da una femina abbattuto,</l>
     <l n="564">che pensandovi più, più dolor sente;</l>
     <l n="565">montò l'altro destrier, tacito e muto:</l>
     <l n="566">e senza far parola, chetamente</l>
     <l n="567">tolse Angelica in groppa, e differilla</l>
     <l n="568">a più lieto uso, a stanza più tranquilla.</l>
    </lg>
    <lg n="72">
     <l n="569">Non furo iti duo miglia, che sonare</l>
     <l n="570">odon la selva che li cinge intorno,</l>
     <l n="571">con tal rumore e strepito, che pare</l>
     <l n="572">che triemi la foresta d'ogn'intorno;</l>
     <l n="573">e poco dopo un gran destrier n'appare,</l>
     <l n="574">d'oro guernito, e riccamente adorno,</l>
     <l n="575">che salta macchie e rivi, et a fracasso</l>
     <l n="576">arbori mena e ciò che vieta il passo.</l>
    </lg>
    <lg n="73">
     <l n="577">- Se l'intricati rami e l'aer fosco</l>
     <l n="578">(disse la donna) agli occhi non contende,</l>
     <l n="579">Baiardo è quel destrier ch'in mezzo il bosco</l>
     <l n="580">con tal rumor la chiusa via si fende.</l>
     <l n="581">Questo è certo Baiardo, io 'l riconosco:</l>
     <l n="582">deh, come ben nostro bisogno intende!</l>
     <l n="583">ch'un sol ronzin per dui saria mal atto,</l>
     <l n="584">e ne viene egli a satisfarci ratto. -</l>
    </lg>
    <lg n="74">
     <l n="585">Smonta il Circasso et al destrier s'accosta,</l>
     <l n="586">e si pensava dar di mano al freno.</l>
     <l n="587">Colle groppe il destrier gli fa risposta,</l>
     <l n="588">che fu presto a girar come un baleno;</l>
     <l n="589">ma non arriva dove i calci apposta:</l>
     <l n="590">misero il cavallier se giungea a pieno!</l>
     <l n="591">che nei calci tal possa avea il cavallo,</l>
     <l n="592">ch'avria spezzato un monte di metallo.</l>
    </lg>
    <lg n="75">
     <l n="593">Indi va mansueto alla donzella,</l>
     <l n="594">con umile sembiante e gesto umano,</l>
     <l n="595">come intorno al padrone il can saltella,</l>
     <l n="596">che sia duo giorni o tre stato lontano.</l>
     <l n="597">Baiardo ancora avea memoria d'ella,</l>
     <l n="598">ch'in Albracca il servia già di sua mano</l>
     <l n="599">nel tempo che da lei tanto era amato</l>
     <l n="600">Rinaldo, allor crudele, allor ingrato.</l>
    </lg>
    <lg n="76">
     <l n="601">Con la sinistra man prende la briglia,</l>
     <l n="602">con l'altra tocca e palpa il collo e 'l petto:</l>
     <l n="603">quel destrier, ch'avea ingegno a maraviglia,</l>
     <l n="604">a lei, come un agnel, si fa suggetto.</l>
     <l n="605">Intanto Sacripante il tempo piglia:</l>
     <l n="606">monta Baiardo, e l'urta e lo tien stretto.</l>
     <l n="607">Del ronzin disgravato la donzella</l>
     <l n="608">lascia la groppa, e si ripone in sella.</l>
    </lg>
    <lg n="77">
     <l n="609">Poi rivolgendo a caso gli occhi, mira</l>
     <l n="610">venir sonando d'arme un gran pedone.</l>
     <l n="611">Tutta s'avvampa di dispetto e d'ira;</l>
     <l n="612">che conosce il figliuol del duca Amone.</l>
     <l n="613">Più che sua vita l'ama egli e desira;</l>
     <l n="614">l'odia e fugge ella più che gru falcone.</l>
     <l n="615">Già fu ch'esso odiò lei più che la morte;</l>
     <l n="616">ella amò lui: or han cangiato sorte.</l>
    </lg>
    <lg n="78">
     <l n="617">E questo hanno causato due fontane</l>
     <l n="618">che di diverso effetto hanno liquore,</l>
     <l n="619">ambe in Ardenna, e non sono lontane:</l>
     <l n="620">d'amoroso disio l'una empie il core;</l>
     <l n="621">chi bee de l'altra, senza amor rimane,</l>
     <l n="622">e volge tutto in ghiaccio il primo ardore.</l>
     <l n="623">Rinaldo gustò d'una, e amor lo strugge;</l>
     <l n="624">Angelica de l'altra, e l'odia e fugge.</l>
    </lg>
    <lg n="79">
     <l n="625">Quel liquor di secreto venen misto,</l>
     <l n="626">che muta in odio l'amorosa cura,</l>
     <l n="627">fa che la donna che Rinaldo ha visto,</l>
     <l n="628">nei sereni occhi subito s'oscura;</l>
     <l n="629">e con voce tremante e viso tristo</l>
     <l n="630">supplica Sacripante e lo scongiura</l>
     <l n="631">che quel guerrier più appresso non attenda,</l>
     <l n="632">ma ch'insieme con lei la fuga prenda.</l>
    </lg>
    <lg n="80">
     <l n="633">- Son dunque (disse il Saracino), sono</l>
     <l n="634">dunque in sì poco credito con vui,</l>
     <l n="635">che mi stimiate inutile, e non buono</l>
     <l n="636">da potervi difender da costui?</l>
     <l n="637">Le battaglie d'Albracca già vi sono</l>
     <l n="638">di mente uscite, e la notte ch'io fui</l>
     <l n="639">per la salute vostra, solo e nudo,</l>
     <l n="640">contra Agricane e tutto il campo, scudo? -</l>
    </lg>
    <lg n="81">
     <l n="641">Non risponde ella, e non sa che si faccia,</l>
     <l n="642">perché Rinaldo ormai l'è troppo appresso,</l>
     <l n="643">che da lontano al Saracin minaccia,</l>
     <l n="644">come vide il cavallo e conobbe esso,</l>
     <l n="645">e riconobbe l'angelica faccia</l>
     <l n="646">che l'amoroso incendio in cor gli ha messo.</l>
     <l n="647">Quel che seguì tra questi duo superbi</l>
     <l n="648">vo' che per l'altro canto si riserbi.</l>
    </lg>
   </lg>
  </body>
 </text>
</TEI>