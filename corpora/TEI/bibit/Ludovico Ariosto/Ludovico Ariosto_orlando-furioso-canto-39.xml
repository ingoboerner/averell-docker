<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 39</title>
    <author>Ludovico Ariosto</author>
   </titleStmt>
   <extent>
    <measure unit="stanza">86</measure>
    <measure unit="line">688</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-39</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 39</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 39</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">L'affanno di Ruggier ben veramente</l>
     <l n="2">è sopra ogn'altro duro, acerbo e forte,</l>
     <l n="3">di cui travaglia il corpo, e più la mente,</l>
     <l n="4">poi che di due fuggir non può una morte;</l>
     <l n="5">o da Rinaldo, se di lui possente</l>
     <l n="6">fia meno, o se fia più, da la consorte:</l>
     <l n="7">che se 'l fratel le uccide, sa ch'incorre</l>
     <l n="8">ne l'odio suo, che più che morte aborre.</l>
    </lg>
    <lg n="2">
     <l n="9">Rinaldo, che non ha simil pensiero,</l>
     <l n="10">in tutti i modi alla vittoria aspira:</l>
     <l n="11">mena de l'azza dispettoso e fiero;</l>
     <l n="12">quando alle braccia e quando al capo mira.</l>
     <l n="13">Volteggiando con l'asta il buon Ruggiero</l>
     <l n="14">ribatte il colpo, e quinci e quindi gira;</l>
     <l n="15">e se percuote pur, disegna loco</l>
     <l n="16">ove possa a Rinaldo nuocer poco.</l>
    </lg>
    <lg n="3">
     <l n="17">Alla più parte dei signor pagani</l>
     <l n="18">troppo par disegual esser la zuffa:</l>
     <l n="19">troppo è Ruggier pigro a menar le mani,</l>
     <l n="20">troppo Rinaldo il giovine ribuffa.</l>
     <l n="21">Smarrito in faccia il re degli Africani</l>
     <l n="22">mira l'assalto, e ne sospira e sbuffa:</l>
     <l n="23">et accusa Sobrin, da cui procede</l>
     <l n="24">tutto l'error, che 'l mal consiglio diede.</l>
    </lg>
    <lg n="4">
     <l n="25">Melissa in questo tempo, ch'era fonte</l>
     <l n="26">di quanto sappia incantatore o mago,</l>
     <l n="27">avea cangiata la feminil fronte,</l>
     <l n="28">e del gran re d'Algier presa l'imago:</l>
     <l n="29">sembrava al viso, ai gesti Rodomonte,</l>
     <l n="30">e parea armata di pelle di drago;</l>
     <l n="31">e tal lo scudo e tal la spada al fianco</l>
     <l n="32">avea, quale usava egli, e nulla manco.</l>
    </lg>
    <lg n="5">
     <l n="33">Spinse il demonio inanzi al mesto figlio</l>
     <l n="34">del re Troiano, in forma di cavallo;</l>
     <l n="35">e con gran voce e con turbato ciglio</l>
     <l n="36">disse: - Signor, questo è pur troppo fallo,</l>
     <l n="37">ch'un giovene inesperto a far periglio,</l>
     <l n="38">contra un sì forte e sì famoso Gallo</l>
     <l n="39">abbiate eletto in cosa di tal sorte,</l>
     <l n="40">che 'l regno e l'onor d'Africa n'importe.</l>
    </lg>
    <lg n="6">
     <l n="41">Non si lassi seguir questa battaglia,</l>
     <l n="42">che ne sarebbe in troppo detrimento.</l>
     <l n="43">Su Rodomonte sia, né ve ne caglia</l>
     <l n="44">l'avere il patto rotto e 'l giuramento.</l>
     <l n="45">Dimostri ognun come sua spada taglia:</l>
     <l n="46">poi ch'io ci sono, ognun di voi val cento. -</l>
     <l n="47">Poté questo parlar sì in Agramante,</l>
     <l n="48">che senza più pensar si cacciò inante.</l>
    </lg>
    <lg n="7">
     <l n="49">Il creder d'aver seco il re d'Algieri</l>
     <l n="50">fece che si curò poco del patto;</l>
     <l n="51">e non avria di mille cavallieri</l>
     <l n="52">giunti in suo aiuto sì gran stima fatto.</l>
     <l n="53">Perciò lancie abbassar, spronar destrieri</l>
     <l n="54">di qua di là veduto fu in un tratto.</l>
     <l n="55">Melissa, poi che con sue finte larve</l>
     <l n="56">la battaglia attaccò, subito sparve.</l>
    </lg>
    <lg n="8">
     <l n="57">I duo campion che vedeno turbarsi</l>
     <l n="58">contra ogni accordo, contra ogni promessa,</l>
     <l n="59">senza più l'un con l'altro travagliarsi,</l>
     <l n="60">anzi ogni ingiuria avendosi rimessa,</l>
     <l n="61">fede si dan, né qua né là impacciarsi,</l>
     <l n="62">fin che la cosa non sia meglio espressa,</l>
     <l n="63">chi stato sia che i patti ha rotto inante,</l>
     <l n="64">o 'l vecchio Carlo, o 'l giovene Agramante.</l>
    </lg>
    <lg n="9">
     <l n="65">E replican con nuovi giuramenti</l>
     <l n="66">d'esser nimici a chi mancò di fede.</l>
     <l n="67">Sozzopra se ne van tutte le genti:</l>
     <l n="68">chi porta inanzi, e chi ritorna il piede.</l>
     <l n="69">Chi sia fra i vili, e chi tra i più valenti</l>
     <l n="70">in un atto medesimo si vede:</l>
     <l n="71">son tutti parimente al correr presti;</l>
     <l n="72">ma quei corrono inanzi, e indietro questi.</l>
    </lg>
    <lg n="10">
     <l n="73">Come levrier che la fugace fera</l>
     <l n="74">correre intorno et aggirarsi mira,</l>
     <l n="75">né può con gli altri cani andare in schiera,</l>
     <l n="76">che 'l cacciator lo tien, si strugge d'ira,</l>
     <l n="77">si tormenta, s'affligge e si dispera,</l>
     <l n="78">schiattisce indarno, e si dibatte e tira;</l>
     <l n="79">così sdegnosa infin allora stata</l>
     <l n="80">Marfisa era quel dì con la cognata.</l>
    </lg>
    <lg n="11">
     <l n="81">Fin a quell'ora avean quel dì vedute</l>
     <l n="82">sì ricche prede in spazioso piano;</l>
     <l n="83">e che fosser dal patto ritenute</l>
     <l n="84">di non poter seguirle e porvi mano,</l>
     <l n="85">ramaricate s'erano e dolute,</l>
     <l n="86">e n'avean molto sospirato invano.</l>
     <l n="87">Or che i patti e le triegue vider rotte,</l>
     <l n="88">liete saltâr ne l'africane frotte.</l>
    </lg>
    <lg n="12">
     <l n="89">Marfisa cacciò l'asta per lo petto</l>
     <l n="90">al primo che scontrò, due braccia dietro:</l>
     <l n="91">poi trasse il brando, e in men che non l'ho detto,</l>
     <l n="92">spezzò quattro elmi, che sembrâr di vetro.</l>
     <l n="93">Bradamante non fe' minore effetto;</l>
     <l n="94">ma l'asta d'or tenne diverso metro:</l>
     <l n="95">tutti quei che toccò, per terra mise;</l>
     <l n="96">duo tanti fur, né però alcuno uccise.</l>
    </lg>
    <lg n="13">
     <l n="97">Questo sì presso l'una all'altra fêro,</l>
     <l n="98">che testimonie se ne fur tra loro;</l>
     <l n="99">poi si scostaro, et a ferir si diero,</l>
     <l n="100">ove le trasse l'ira, il popul Moro.</l>
     <l n="101">Chi potrà conto aver d'ogni guerriero</l>
     <l n="102">ch'a terra mandi quella lancia d'oro?</l>
     <l n="103">o d'ogni testa che tronca o divisa</l>
     <l n="104">sia da la orribil spada di Marfisa?</l>
    </lg>
    <lg n="14">
     <l n="105">Come al soffiar de' più benigni venti,</l>
     <l n="106">quando Apennin scuopre l'erbose spalle,</l>
     <l n="107">muovonsi a par duo turbidi torrenti</l>
     <l n="108">che nel cader fan poi diverso calle;</l>
     <l n="109">svellono i sassi e gli arbori eminenti</l>
     <l n="110">da l'alte ripe, e portan ne la valle</l>
     <l n="111">le biade e i campi; e quasi a gara fanno</l>
     <l n="112">a chi far può nel suo camin più danno:</l>
    </lg>
    <lg n="15">
     <l n="113">così le due magnanime guerriere,</l>
     <l n="114">scorrendo il campo per diversa strada,</l>
     <l n="115">gran strage fan ne l'africane schiere,</l>
     <l n="116">l'una con l'asta, e l'altra con la spada.</l>
     <l n="117">Tiene Agramante a pena alle bandiere</l>
     <l n="118">la gente sua, ch'in fuga non ne vada.</l>
     <l n="119">Invan domanda, invan volge la fronte;</l>
     <l n="120">né può saper che sia di Rodomonte.</l>
    </lg>
    <lg n="16">
     <l n="121">A conforto di lui rotto avea il patto</l>
     <l n="122">(così credea) che fu solennemente,</l>
     <l n="123">i dèi chiamando in testimonio, fatto;</l>
     <l n="124">poi s'era dileguato sì repente.</l>
     <l n="125">Né Sobrin vede ancor: Sobrin ritratto</l>
     <l n="126">in Arli s'era, e dettosi innocente;</l>
     <l n="127">perché di quel pergiuro aspra vendetta</l>
     <l n="128">sopra Agramante il dì medesmo aspetta.</l>
    </lg>
    <lg n="17">
     <l n="129">Marsilio anco è fuggito ne la terra:</l>
     <l n="130">sì la religion gli preme il core.</l>
     <l n="131">Perciò male Agramante il passo serra</l>
     <l n="132">a quei che mena Carlo imperatore,</l>
     <l n="133">d'Italia, di Lamagna e d'Inghilterra,</l>
     <l n="134">che tutte gente son d'alto valore;</l>
     <l n="135">et hanno i paladin sparsi tra loro,</l>
     <l n="136">come le gemme in un riccamo d'oro:</l>
    </lg>
    <lg n="18">
     <l n="137">e presso ai paladini alcun perfetto</l>
     <l n="138">quanto esser possa al mondo cavalliero,</l>
     <l n="139">Guidon Selvaggio, l'intrepido petto,</l>
     <l n="140">e i duo famosi figli d'Oliviero.</l>
     <l n="141">Io non voglio ridir, ch'io l'ho già detto,</l>
     <l n="142">di quel par di donzelle ardito e fiero.</l>
     <l n="143">Questi uccidean di genti saracine</l>
     <l n="144">tanto, che non v'è numero né fine.</l>
    </lg>
    <lg n="19">
     <l n="145">Ma differendo questa pugna alquanto,</l>
     <l n="146">io vo' passar senza navilio il mare.</l>
     <l n="147">Non ho con quei di Francia da far tanto,</l>
     <l n="148">ch'io non m'abbia d'Astolfo a ricordare.</l>
     <l n="149">La grazia che gli diè l'apostol santo</l>
     <l n="150">io v'ho già detto, e detto aver mi pare,</l>
     <l n="151">che 'l re Branzardo e il re de l'Algazera</l>
     <l n="152">per girli incontra armasse ogni sua schiera.</l>
    </lg>
    <lg n="20">
     <l n="153">Furon di quei ch'aver poteano in fretta,</l>
     <l n="154">le schiere di tutta Africa raccolte,</l>
     <l n="155">non men d'inferma età che di perfetta;</l>
     <l n="156">quasi ch'ancor le femine fur tolte.</l>
     <l n="157">Agramante ostinato alla vendetta</l>
     <l n="158">avea già vòta l'Africa due volte.</l>
     <l n="159">Poche genti rimase erano, e quelle</l>
     <l n="160">esercito facean timido e imbelle.</l>
    </lg>
    <lg n="21">
     <l n="161">Ben lo mostrâr; che gli nimici a pena</l>
     <l n="162">vider lontan, che se n'andaron rotti.</l>
     <l n="163">Astolfo, come pecore, li mena</l>
     <l n="164">dinanzi ai suoi di guerreggiar più dotti,</l>
     <l n="165">e fa restarne la campagna piena:</l>
     <l n="166">pochi a Biserta se ne son ridotti.</l>
     <l n="167">Prigion rimase Bucifar gagliardo;</l>
     <l n="168">salvossi ne la terra il re Branzardo,</l>
    </lg>
    <lg n="22">
     <l n="169">via più dolente sol di Bucifaro,</l>
     <l n="170">che se tutto perduto avesse il resto.</l>
     <l n="171">Biserta è grande, e farle gran riparo</l>
     <l n="172">bisogna, e senza lui mal può far questo:</l>
     <l n="173">poterlo riscattar molto avria caro.</l>
     <l n="174">Mentre vi pensa e ne sta afflitto e mesto,</l>
     <l n="175">gli viene in mente come tien prigione</l>
     <l n="176">già molti mesi il paladin Dudone.</l>
    </lg>
    <lg n="23">
     <l n="177">Lo prese sotto a Monaco in riviera</l>
     <l n="178">il re di Sarza nel primo passaggio.</l>
     <l n="179">Da indi in qua prigion sempre stato era</l>
     <l n="180">Dudon che del Danese fu lignaggio.</l>
     <l n="181">Mutar costui col re de l'Algazera</l>
     <l n="182">pensò Branzardo, e ne mandò messaggio</l>
     <l n="183">al capitan de' Nubi, perché intese</l>
     <l n="184">per vera spia ch'egli era Astolfo inglese.</l>
    </lg>
    <lg n="24">
     <l n="185">Essendo Astolfo paladin, comprende</l>
     <l n="186">che dee aver caro un paladino sciorre.</l>
     <l n="187">Il gentil duca, come il caso intende,</l>
     <l n="188">col re Branzardo in un voler concorre.</l>
     <l n="189">Liberato Dudon, grazie ne rende</l>
     <l n="190">al duca, e seco si mette a disporre</l>
     <l n="191">le cose che appertengono alla guerra,</l>
     <l n="192">così quelle da mar, come da terra.</l>
    </lg>
    <lg n="25">
     <l n="193">Avendo Astolfo esercito infinito</l>
     <l n="194">da non gli far sette Afriche difesa;</l>
     <l n="195">e rammentando come fu ammonito</l>
     <l n="196">dal santo vecchio che gli diè l'impresa</l>
     <l n="197">di tor Provenza e d'Acquamorta il lito</l>
     <l n="198">di man di Saracin che l'avean presa;</l>
     <l n="199">d'una gran turba fece nuova eletta,</l>
     <l n="200">quella ch'al mar gli parve manco inetta.</l>
    </lg>
    <lg n="26">
     <l n="201">Et avendosi piene ambe le palme,</l>
     <l n="202">quanto potean capir, di varie fronde</l>
     <l n="203">a lauri, a cedri tolte, a olive, a palme,</l>
     <l n="204">venne sul mare, e le gittò ne l'onde.</l>
     <l n="205">Oh felici, e dal ciel ben dilette alme!</l>
     <l n="206">Grazia che Dio raro a' mortali infonde!</l>
     <l n="207">Oh stupendo miracolo che nacque</l>
     <l n="208">di quelle frondi, come fur ne l'acque!</l>
    </lg>
    <lg n="27">
     <l n="209">Crebbero in quantità fuor d'ogni stima;</l>
     <l n="210">si feron curve e grosse e lunghe e gravi;</l>
     <l n="211">le vene ch'attraverso aveano prima,</l>
     <l n="212">mutaro in dure spranghe e in grosse travi:</l>
     <l n="213">e rimanendo acute invêr la cima,</l>
     <l n="214">tutte in un tratto diventaro navi</l>
     <l n="215">di differenti qualitadi, e tante,</l>
     <l n="216">quante raccolte fur da varie piante.</l>
    </lg>
    <lg n="28">
     <l n="217">Miracol fu veder le fronde sparte</l>
     <l n="218">produr fuste, galee, navi da gabbia.</l>
     <l n="219">Fu mirabile ancor, che vele e sarte</l>
     <l n="220">e remi avean, quanto alcun legno n'abbia.</l>
     <l n="221">Non mancò al duca poi chi avesse l'arte</l>
     <l n="222">di governarsi alla ventosa rabbia;</l>
     <l n="223">che di Sardi e di Corsi non remoti,</l>
     <l n="224">nocchier, padron, pennesi ebbe e piloti.</l>
    </lg>
    <lg n="29">
     <l n="225">Quelli che entraro in mar, contati fôro</l>
     <l n="226">ventisei mila, e gente d'ogni sorte.</l>
     <l n="227">Dudon andò per capitano loro,</l>
     <l n="228">cavallier saggio, e in terra e in acqua forte.</l>
     <l n="229">Stava l'armata ancora al lito moro,</l>
     <l n="230">miglior vento aspettando, che la porte,</l>
     <l n="231">quando un navilio giunse a quella riva,</l>
     <l n="232">che di presi guerrier carco veniva.</l>
    </lg>
    <lg n="30">
     <l n="233">Portava quei ch'al periglioso ponte,</l>
     <l n="234">ove alle giostre il campo era sì stretto,</l>
     <l n="235">pigliato avea l'audace Rodomonte,</l>
     <l n="236">come più volte io v'ho di sopra detto.</l>
     <l n="237">Il cognato tra questi era del conte,</l>
     <l n="238">e 'l fedel Brandimarte e Sansonetto,</l>
     <l n="239">et altri ancor, che dir non mi bisogna,</l>
     <l n="240">d'Alemagna, d'Italia e di Guascogna.</l>
    </lg>
    <lg n="31">
     <l n="241">Quivi il nocchier, ch'ancor non s'era accorto</l>
     <l n="242">degli inimici, entrò con la galea,</l>
     <l n="243">lasciando molte miglia a dietro il porto</l>
     <l n="244">d'Algieri, ove calar prima volea,</l>
     <l n="245">per un vento gagliardo ch'era sorto,</l>
     <l n="246">e spinto oltre il dover la poppa avea.</l>
     <l n="247">Venir tra i suoi credette e in loco fido,</l>
     <l n="248">come vien Progne al suo loquace nido.</l>
    </lg>
    <lg n="32">
     <l n="249">Ma come poi l'imperiale augello,</l>
     <l n="250">i gigli d'oro e i pardi vide appresso,</l>
     <l n="251">restò pallido in faccia, come quello</l>
     <l n="252">che 'l piede incauto d'improviso ha messo</l>
     <l n="253">sopra il serpente venenoso e fello,</l>
     <l n="254">dal pigro sonno in mezzo l'erbe oppresso;</l>
     <l n="255">che spaventato e smorto si ritira,</l>
     <l n="256">fuggendo quel, ch'è pien di tòsco e d'ira.</l>
    </lg>
    <lg n="33">
     <l n="257">Già non poté fuggir quindi il nocchiero,</l>
     <l n="258">né tener seppe i prigion suoi di piatto.</l>
     <l n="259">Con Brandimarte fu, con Oliviero,</l>
     <l n="260">con Sansonetto e con molti altri tratto</l>
     <l n="261">ove dal duca e dal figliuol d'Uggiero</l>
     <l n="262">fu lieto viso agli suo' amici fatto;</l>
     <l n="263">e per mercede lui che li condusse,</l>
     <l n="264">vòlson che condannato al remo fusse.</l>
    </lg>
    <lg n="34">
     <l n="265">Come io vi dico, dal figliuol d'Otone</l>
     <l n="266">i cavallier cristian furon ben visti,</l>
     <l n="267">e di mensa onorati al padiglione,</l>
     <l n="268">d'arme e di ciò che bisognò provisti.</l>
     <l n="269">Per amor d'essi differì Dudone</l>
     <l n="270">l'andata sua; che non minori acquisti</l>
     <l n="271">di ragionar con tai baroni estima,</l>
     <l n="272">che d'esser gito uno o duo giorni prima.</l>
    </lg>
    <lg n="35">
     <l n="273">In che stato, in che termine si trove</l>
     <l n="274">e Francia e Carlo, instruzion vera ebbe;</l>
     <l n="275">e dove più sicuramente, e dove,</l>
     <l n="276">per far miglior effetto, calar debbe.</l>
     <l n="277">Mentre da lor venìa intendendo nuove,</l>
     <l n="278">s'udì un rumor che tuttavia più crebbe;</l>
     <l n="279">e un dar all'arme ne seguì sì fiero,</l>
     <l n="280">che fece a tutti far più d'un pensiero.</l>
    </lg>
    <lg n="36">
     <l n="281">Il duca Astolfo e la compagnia bella,</l>
     <l n="282">che ragionando insieme si trovaro,</l>
     <l n="283">in un momento armati furo e in sella,</l>
     <l n="284">e verso il maggior grido in fretta andaro,</l>
     <l n="285">di qua di là cercando pur novella</l>
     <l n="286">di quel romore; e in loco capitaro,</l>
     <l n="287">ove videro un uom tanto feroce,</l>
     <l n="288">che nudo e solo a tutto 'l campo nuoce.</l>
    </lg>
    <lg n="37">
     <l n="289">Menava un suo baston di legno in volta,</l>
     <l n="290">che era sì duro e sì grave e sì fermo,</l>
     <l n="291">che declinando quel, facea ogni volta</l>
     <l n="292">cader in terra un uom peggio ch'infermo.</l>
     <l n="293">Già a più di cento avea la vita tolta;</l>
     <l n="294">né più se gli facea riparo o schermo,</l>
     <l n="295">se non tirando di lontan saette:</l>
     <l n="296">d'appresso non è alcun già che l'aspette.</l>
    </lg>
    <lg n="38">
     <l n="297">Dudone, Astolfo, Brandimarte, essendo</l>
     <l n="298">corso in fretta al romore, et Oliviero,</l>
     <l n="299">de la gran forza e del valor stupendo</l>
     <l n="300">stavan maravigliosi di quel fiero;</l>
     <l n="301">quando venir s'un palafren correndo</l>
     <l n="302">videro una donzella in vestir nero,</l>
     <l n="303">che corse a Brandimarte e salutollo,</l>
     <l n="304">e gli alzò a un tempo ambe le braccia al collo.</l>
    </lg>
    <lg n="39">
     <l n="305">Questa era Fiordiligi, che sì acceso</l>
     <l n="306">avea d'amor per Brandimarte il core,</l>
     <l n="307">che quando al ponte stretto il lasciò preso,</l>
     <l n="308">vicina ad impazzar fu di dolore.</l>
     <l n="309">Di là dal mare era passata, inteso</l>
     <l n="310">avendo dal pagan che ne fu autore,</l>
     <l n="311">che mandato con molti cavallieri</l>
     <l n="312">era prigion ne la città d'Algieri.</l>
    </lg>
    <lg n="40">
     <l n="313">Quando fu per passare, avea trovato</l>
     <l n="314">a Marsilia una nave di Levante,</l>
     <l n="315">ch'un vecchio cavalliero avea portato</l>
     <l n="316">de la famiglia del re Monodante;</l>
     <l n="317">il qual molte provincie avea cercato,</l>
     <l n="318">quando per mar, quando per terra errante,</l>
     <l n="319">per trovar Brandimarte; che nuova ebbe</l>
     <l n="320">tra via di lui, ch'in Francia il troverebbe.</l>
    </lg>
    <lg n="41">
     <l n="321">Et ella, conosciuto che Bardino</l>
     <l n="322">era costui, Bardino che rapito</l>
     <l n="323">al padre Brandimarte piccolino,</l>
     <l n="324">et a Ròcca Silvana avea notrito,</l>
     <l n="325">e la cagione intesa del camino,</l>
     <l n="326">seco fatto l'avea scioglier dal lito,</l>
     <l n="327">avendogli narrato in che maniera</l>
     <l n="328">Brandimarte passato in Africa era.</l>
    </lg>
    <lg n="42">
     <l n="329">Tosto che furo a terra, udîr le nuove,</l>
     <l n="330">ch'assediata d'Astolfo era Biserta:</l>
     <l n="331">che seco Brandimarte si ritrove</l>
     <l n="332">udito avean, ma non per cosa certa.</l>
     <l n="333">Or Fiordiligi in tal fretta si muove,</l>
     <l n="334">come lo vede, che ben mostra aperta</l>
     <l n="335">quella allegrezza ch'i precessi guai</l>
     <l n="336">le fêro la maggior ch'avesse mai.</l>
    </lg>
    <lg n="43">
     <l n="337">Il gentil cavallier, non men giocondo</l>
     <l n="338">di veder la diletta e fida moglie</l>
     <l n="339">ch'amava più che cosa altra del mondo,</l>
     <l n="340">l'abraccia e stringe e dolcemente accoglie:</l>
     <l n="341">né per saziare al primo né al secondo</l>
     <l n="342">né al terzo bacio era l'accese voglie;</l>
     <l n="343">se non ch'alzando gli occhi ebbe veduto</l>
     <l n="344">Bardin che con la donna era venuto.</l>
    </lg>
    <lg n="44">
     <l n="345">Stese le mani, et abbracciar lo volle,</l>
     <l n="346">e insieme domandar perché venìa;</l>
     <l n="347">ma di poterlo far tempo gli tolle</l>
     <l n="348">il campo ch'in disordine fuggia</l>
     <l n="349">dinanzi a quel baston che 'l nudo folle</l>
     <l n="350">menava intorno, e gli facea dar via.</l>
     <l n="351">Fiordiligi mirò quel nudo in fronte,</l>
     <l n="352">e gridò a Brandimarte: - Eccovi il conte! -</l>
    </lg>
    <lg n="45">
     <l n="353">Astolfo tutto a un tempo, ch'era quivi,</l>
     <l n="354">che questo Orlando fosse, ebbe palese</l>
     <l n="355">per alcun segno che dai vecchi divi</l>
     <l n="356">su nel terrestre paradiso intese.</l>
     <l n="357">Altrimente restavan tutti privi</l>
     <l n="358">di cognizion di quel signor cortese;</l>
     <l n="359">che per lungo sprezzarsi, come stolto,</l>
     <l n="360">avea di fera, più che d'uomo, il volto.</l>
    </lg>
    <lg n="46">
     <l n="361">Astolfo per pietà che gli trafisse</l>
     <l n="362">il petto e il cor, si volse lacrimando;</l>
     <l n="363">et a Dudon (che gli era appresso) disse,</l>
     <l n="364">et indi ad Oliviero: - Eccovi Orlando! -</l>
     <l n="365">Quei gli occhi alquanto e le palpèbre fisse</l>
     <l n="366">tenendo in lui, l'andâr raffigurando;</l>
     <l n="367">e 'l ritrovarlo in tal calamitade,</l>
     <l n="368">gli empì di maraviglia e di pietade.</l>
    </lg>
    <lg n="47">
     <l n="369">Piangeano quei signor per la più parte:</l>
     <l n="370">sì lor ne dolse, e lor ne 'ncrebbe tanto.</l>
     <l n="371">- Tempo è (lor disse Astolfo) trovar arte</l>
     <l n="372">di risanarlo, e non di fargli il pianto. -</l>
     <l n="373">E saltò a piedi, e così Brandimarte,</l>
     <l n="374">Sansonetto, Oliviero e Dudon santo;</l>
     <l n="375">e s'aventaro al nipote di Carlo</l>
     <l n="376">tutti in un tempo; che volean pigliarlo.</l>
    </lg>
    <lg n="48">
     <l n="377">Orlando che si vide fare il cerchio,</l>
     <l n="378">menò il baston da disperato e folle;</l>
     <l n="379">et a Dudon che si facea coperchio</l>
     <l n="380">al capo de lo scudo et entrar volle,</l>
     <l n="381">fe' sentir ch'era grave di soperchio:</l>
     <l n="382">e se non che Olivier col brando tolle</l>
     <l n="383">parte del colpo, avria il bastone ingiusto</l>
     <l n="384">rotto lo scudo, l'elmo, il capo e il busto.</l>
    </lg>
    <lg n="49">
     <l n="385">Lo scudo roppe solo, e su l'elmetto</l>
     <l n="386">tempestò sì, che Dudon cadde in terra.</l>
     <l n="387">Menò la spada a un tempo Sansonetto;</l>
     <l n="388">e del baston più di duo braccia afferra</l>
     <l n="389">con valor tal, che tutto il taglia netto.</l>
     <l n="390">Brandimarte ch'adosso se gli serra,</l>
     <l n="391">gli cinge i fianchi, quanto può, con ambe</l>
     <l n="392">le braccia, e Astolfo il piglia ne le gambe.</l>
    </lg>
    <lg n="50">
     <l n="393">Scuotesi Orlando, e lungi dieci passi</l>
     <l n="394">da sé l'Inglese fe' cader riverso:</l>
     <l n="395">non fa però che Brandimarte il lassi,</l>
     <l n="396">che con più forza l'ha preso a traverso.</l>
     <l n="397">Ad Olivier che troppo inanzi fassi,</l>
     <l n="398">menò un pugno sì duro e sì perverso,</l>
     <l n="399">che lo fe' cader pallido et esangue,</l>
     <l n="400">e dal naso e dagli occhi uscirgli il sangue.</l>
    </lg>
    <lg n="51">
     <l n="401">E se non era l'elmo più che buono,</l>
     <l n="402">ch'avea Olivier, l'avria quel pugno ucciso:</l>
     <l n="403">cadde però, come se fatto dono</l>
     <l n="404">avesse de lo spirto al paradiso.</l>
     <l n="405">Dudone e Astolfo che levati sono,</l>
     <l n="406">ben che Dudone abbia gonfiato il viso,</l>
     <l n="407">e Sansonetto che 'l bel colpo ha fatto,</l>
     <l n="408">adosso a Orlando son tutti in un tratto.</l>
    </lg>
    <lg n="52">
     <l n="409">Dudon con gran vigor dietro l'abbraccia,</l>
     <l n="410">pur tentando col piè farlo cadere:</l>
     <l n="411">Astolfo e gli altri gli han prese le braccia,</l>
     <l n="412">né lo puon tutti insieme anco tenere.</l>
     <l n="413">C'ha visto toro a cui si dia la caccia,</l>
     <l n="414">e ch'alle orecchie abbia le zanne fiere,</l>
     <l n="415">correr mugliando, e trarre ovunque corre</l>
     <l n="416">i cani seco, e non potersi sciorre;</l>
    </lg>
    <lg n="53">
     <l n="417">imagini ch'Orlando fosse tale,</l>
     <l n="418">che tutti quei guerrier seco traea.</l>
     <l n="419">In quel tempo Olivier di terra sale,</l>
     <l n="420">là dove steso il gran pugno l'avea;</l>
     <l n="421">e visto che così si potea male</l>
     <l n="422">far di lui quel ch'Astolfo far volea,</l>
     <l n="423">si pensò un modo, et ad effetto il messe,</l>
     <l n="424">di far cader Orlando, e gli successe.</l>
    </lg>
    <lg n="54">
     <l n="425">Si fe' quivi arrecar più d'una fune,</l>
     <l n="426">e con nodi correnti adattò presto;</l>
     <l n="427">et alle gambe et alle braccia alcune</l>
     <l n="428">fe' porre al conte, et a traverso il resto.</l>
     <l n="429">Di quelle i capi poi partì in commune,</l>
     <l n="430">e li diede a tenere a quello e a questo.</l>
     <l n="431">Per quella via che maniscalco atterra</l>
     <l n="432">cavallo o bue, fu tratto Orlando in terra.</l>
    </lg>
    <lg n="55">
     <l n="433">Come egli è in terra, gli son tutti adosso,</l>
     <l n="434">e gli legan più forte e piedi e mani.</l>
     <l n="435">Assai di qua di là s'è Orlando scosso,</l>
     <l n="436">ma sono i suoi risforzi tutti vani.</l>
     <l n="437">Commanda Astolfo che sia quindi mosso,</l>
     <l n="438">che dice voler far che si risani.</l>
     <l n="439">Dudon ch'è grande, il leva in su le schene,</l>
     <l n="440">e porta al mar sopra l'estreme arene.</l>
    </lg>
    <lg n="56">
     <l n="441">Lo fa lavar Astolfo sette volte,</l>
     <l n="442">e sette volte sotto acqua l'attuffa;</l>
     <l n="443">sì che dal viso e da le membra stolte</l>
     <l n="444">leva la brutta rugine e la muffa:</l>
     <l n="445">poi con certe erbe, a questo effetto colte,</l>
     <l n="446">la bocca chiuder fa, che soffia e buffa;</l>
     <l n="447">che non volea ch'avesse altro meato</l>
     <l n="448">onde spirar, che per lo naso, il fiato.</l>
    </lg>
    <lg n="57">
     <l n="449">Aveasi Astolfo apparecchiato il vaso</l>
     <l n="450">in che il senno d'Orlando era rinchiuso;</l>
     <l n="451">e quello in modo appropinquògli al naso,</l>
     <l n="452">che nel tirar che fece il fiato in suso,</l>
     <l n="453">tutto il votò: maraviglioso caso!</l>
     <l n="454">che ritornò la mente al primier uso;</l>
     <l n="455">e ne' suoi bei discorsi l'intelletto</l>
     <l n="456">rivenne, più che mai lucido e netto.</l>
    </lg>
    <lg n="58">
     <l n="457">Come chi da noioso e grave sonno,</l>
     <l n="458">ove o vedere abominevol forme</l>
     <l n="459">di mostri che non son, né ch'esser ponno,</l>
     <l n="460">o gli par cosa far strana et enorme,</l>
     <l n="461">ancor si maraviglia, poi che donno</l>
     <l n="462">è fatto de' suoi sensi, e che non dorme;</l>
     <l n="463">così, poi che fu Orlando d'error tratto,</l>
     <l n="464">restò maraviglioso e stupefatto.</l>
    </lg>
    <lg n="59">
     <l n="465">E Brandimarte, e il fratel d'Aldabella,</l>
     <l n="466">e quel che 'l senno in capo gli ridusse,</l>
     <l n="467">pur pensando riguarda, e non favella,</l>
     <l n="468">come egli quivi e quando si condusse.</l>
     <l n="469">Girava gli occhi in questa parte e in quella,</l>
     <l n="470">né sapea imaginar dove si fusse.</l>
     <l n="471">Si maraviglia che nudo si vede,</l>
     <l n="472">e tante funi ha da le spalle al piede.</l>
    </lg>
    <lg n="60">
     <l n="473">Poi disse, come già disse Sileno</l>
     <l n="474">a quei che lo legâr nel cavo speco:</l>
     <l n="475">- Solvite me, - con viso sì sereno,</l>
     <l n="476">con guardo sì men de l'usato bieco,</l>
     <l n="477">che fu slegato; e de' panni ch'avieno</l>
     <l n="478">fatti arrecar participaron seco,</l>
     <l n="479">consolandolo tutti del dolore,</l>
     <l n="480">che lo premea, di quel passato errore.</l>
    </lg>
    <lg n="61">
     <l n="481">Poi che fu all'esser primo ritornato</l>
     <l n="482">Orlando più che mai saggio e virile,</l>
     <l n="483">d'amor si trovò insieme liberato;</l>
     <l n="484">sì che colei, che sì bella e gentile</l>
     <l n="485">gli parve dianzi, e ch'avea tanto amato,</l>
     <l n="486">non stima più se non per cosa vile.</l>
     <l n="487">Ogni suo studio, ogni disio rivolse</l>
     <l n="488">a racquistar quanto già amor gli tolse.</l>
    </lg>
    <lg n="62">
     <l n="489">Narrò Bardino intanto a Brandimarte,</l>
     <l n="490">che morto era il suo padre Monodante;</l>
     <l n="491">e che a chiamarlo al regno egli da parte</l>
     <l n="492">veniva prima del fratel Gigliante,</l>
     <l n="493">poi de le genti ch'abitan le sparte</l>
     <l n="494">isole in mare, e l'ultime in Levante;</l>
     <l n="495">di che non era un altro regno al mondo</l>
     <l n="496">sì ricco, populoso, o sì giocondo.</l>
    </lg>
    <lg n="63">
     <l n="497">Disse, tra più ragion che dovea farlo,</l>
     <l n="498">che dolce cosa era la patria; e quando</l>
     <l n="499">si disponesse di voler gustarlo,</l>
     <l n="500">avria poi sempre in odio andare errando.</l>
     <l n="501">Brandimarte rispose voler Carlo</l>
     <l n="502">servir per tutta questa guerra e Orlando;</l>
     <l n="503">e se potea vederne il fin, che poi</l>
     <l n="504">penseria meglio sopra i casi suoi.</l>
    </lg>
    <lg n="64">
     <l n="505">Il dì seguente la sua armata spinse</l>
     <l n="506">verso Provenza il figlio del Danese.</l>
     <l n="507">Indi Orlando col duca si ristrinse,</l>
     <l n="508">et in che stato era la guerra, intese:</l>
     <l n="509">tutta Biserta poi d'assedio cinse,</l>
     <l n="510">dando però l'onore al duca inglese</l>
     <l n="511">d'ogni vittoria; ma quel duca il tutto</l>
     <l n="512">facea, come dal conte venia instrutto.</l>
    </lg>
    <lg n="65">
     <l n="513">Ch'ordine abbian tra lor, come s'assaglia</l>
     <l n="514">la gran Biserta, e da che lato e quando,</l>
     <l n="515">come fu presa alla prima battaglia,</l>
     <l n="516">chi ne l'onor parte ebbe con Orlando,</l>
     <l n="517">s'io non vi seguito ora, non vi caglia;</l>
     <l n="518">ch'io non me ne vo molto dilungando.</l>
     <l n="519">In questo mezzo di saper vi piaccia,</l>
     <l n="520">come dai Franchi i Mori hanno la caccia.</l>
    </lg>
    <lg n="66">
     <l n="521">Fu quasi il re Agramante abbandonato</l>
     <l n="522">nel pericol maggior di quella guerra;</l>
     <l n="523">che con molti pagani era tornato</l>
     <l n="524">Marsilio e 'l re Sobrin dentro alla terra;</l>
     <l n="525">poi su l'armata è questo e quel montato,</l>
     <l n="526">che dubbio avean di non salvarsi in terra;</l>
     <l n="527">e duci e cavallier del popul Moro</l>
     <l n="528">molti seguito avean l'esempio loro.</l>
    </lg>
    <lg n="67">
     <l n="529">Pure Agramante la pugna sostiene;</l>
     <l n="530">e quando finalmente più non puote,</l>
     <l n="531">volta le spalle, e la via dritta tiene</l>
     <l n="532">alle porte non troppo indi remote.</l>
     <l n="533">Rabican dietro in gran fretta gli viene,</l>
     <l n="534">che Bradamante stimola e percuote:</l>
     <l n="535">d'ucciderlo era disiosa molto;</l>
     <l n="536">che tante volte il suo Ruggier le ha tolto.</l>
    </lg>
    <lg n="68">
     <l n="537">Il medesmo desir Marfisa avea,</l>
     <l n="538">per far del padre suo tarda vendetta;</l>
     <l n="539">e con gli sproni, quanto più potea,</l>
     <l n="540">facea il destrier sentir ch'ella avea fretta.</l>
     <l n="541">Ma né l'una né l'altra vi giungea</l>
     <l n="542">sì a tempo, che la via fosse intercetta</l>
     <l n="543">al re d'entrar ne la città serrata,</l>
     <l n="544">et indi poi salvarsi in su l'armata.</l>
    </lg>
    <lg n="69">
     <l n="545">Come due belle e generose parde</l>
     <l n="546">che fuor del lascio sien di pari uscite,</l>
     <l n="547">poscia ch'i cervi o le capre gagliarde</l>
     <l n="548">indarno aver si veggano seguite,</l>
     <l n="549">vergognandosi quasi, che fur tarde,</l>
     <l n="550">sdegnose se ne tornano e pentite;</l>
     <l n="551">così tornâr le due donzelle, quando</l>
     <l n="552">videro il pagan salvo, sospirando.</l>
    </lg>
    <lg n="70">
     <l n="553">Non però si fermâr; ma ne la frotta</l>
     <l n="554">degli altri che fuggivano cacciârsi,</l>
     <l n="555">di qua di là facendo ad ogni botta</l>
     <l n="556">molti cader senza mai più levarsi.</l>
     <l n="557">A mal partito era la gente rotta,</l>
     <l n="558">che per fuggir non potea ancor salvarsi;</l>
     <l n="559">ch'Agramante avea fatto per suo scampo</l>
     <l n="560">chiuder la porta ch'uscia verso il campo,</l>
    </lg>
    <lg n="71">
     <l n="561">e fatto sopra il Rodano tagliare</l>
     <l n="562">i ponti tutti. Ah sfortunata plebe,</l>
     <l n="563">che dove del tiranno utile appare,</l>
     <l n="564">sempre è in conto di pecore e di zebe!</l>
     <l n="565">Chi s'affoga nel fiume e chi nel mare,</l>
     <l n="566">chi sanguinose fa di sé le glebe.</l>
     <l n="567">Molti perîr, pochi restâr prigioni;</l>
     <l n="568">che pochi a farsi taglia erano buoni.</l>
    </lg>
    <lg n="72">
     <l n="569">De la gran moltitudine ch'uccisa</l>
     <l n="570">fu da ogni parte in questa ultima guerra</l>
     <l n="571">(ben che la cosa non fu ugual divisa;</l>
     <l n="572">ch'assai più andâr dei Saracin sotterra</l>
     <l n="573">per man di Bradamante e di Marfisa),</l>
     <l n="574">se ne vede ancor segno in quella terra;</l>
     <l n="575">che presso ad Arli, ove il Rodano stagna,</l>
     <l n="576">piena di sepolture è la campagna.</l>
    </lg>
    <lg n="73">
     <l n="577">Fatto avea intanto il re Agramante sciorre,</l>
     <l n="578">e ritirar in alto i legni gravi,</l>
     <l n="579">lasciando alcuni, e i più leggieri, a tôrre</l>
     <l n="580">quei che volean salvarsi in su le navi.</l>
     <l n="581">Vi ste' duo dì per chi fuggia raccorre,</l>
     <l n="582">e perché venti eran contrari e pravi:</l>
     <l n="583">fece lor dar le vele il terzo giorno;</l>
     <l n="584">ch'in Africa credea di far ritorno.</l>
    </lg>
    <lg n="74">
     <l n="585">Il re Marsilio che sta in gran paura</l>
     <l n="586">ch'alla sua Spagna il fio pagar non tocche,</l>
     <l n="587">e la tempesta orribilmente oscura</l>
     <l n="588">sopra suoi campi all'ultimo non scocche;</l>
     <l n="589">si fe' porre a Valenza, e con gran cura</l>
     <l n="590">cominciò a riparar castella e ròcche,</l>
     <l n="591">e preparar la guerra che fu poi</l>
     <l n="592">la sua ruina e degli amici suoi.</l>
    </lg>
    <lg n="75">
     <l n="593">Verso Africa Agramante alzò le vele</l>
     <l n="594">de' legni male armati, e vòti quasi;</l>
     <l n="595">d'uomini vòti, e pieni di querele,</l>
     <l n="596">perch'in Francia i tre quarti eran rimasi.</l>
     <l n="597">Chi chiama il re superbo, chi crudele,</l>
     <l n="598">chi stolto; e come avviene in simil casi,</l>
     <l n="599">tutti gli voglion mal ne' lor secreti;</l>
     <l n="600">ma timor n'hanno, e stan per forza cheti.</l>
    </lg>
    <lg n="76">
     <l n="601">Pur duo talora o tre schiudon le labbia,</l>
     <l n="602">ch'amici sono, e che tra lor s'han fede,</l>
     <l n="603">e sfogano la còlera e la rabbia;</l>
     <l n="604">e 'l misero Agramante ancor si crede</l>
     <l n="605">ch'ognun gli porti amore, e pietà gli abbia:</l>
     <l n="606">e questo gl'intervien, perché non vede</l>
     <l n="607">mai visi se non finti, e mai non ode</l>
     <l n="608">se non adulazion, menzogne e frode.</l>
    </lg>
    <lg n="77">
     <l n="609">Erasi consigliato il re africano</l>
     <l n="610">di non smontar nel porto di Biserta,</l>
     <l n="611">però ch'avea del popul nubiano,</l>
     <l n="612">che quel lito tenea, novella certa;</l>
     <l n="613">ma tenersi di sopra sì lontano,</l>
     <l n="614">che non fosse acre la discesa et erta;</l>
     <l n="615">mettersi in terra, e ritornare al dritto</l>
     <l n="616">a dar soccorso al suo populo afflitto.</l>
    </lg>
    <lg n="78">
     <l n="617">Ma il suo fiero destin che non risponde</l>
     <l n="618">a quella intenzion provida e saggia,</l>
     <l n="619">vuol che l'armata che nacque di fronde</l>
     <l n="620">miracolosamente ne la spiaggia,</l>
     <l n="621">e vien solcando inverso Francia l'onde,</l>
     <l n="622">con questa ad incontrar di notte s'aggia,</l>
     <l n="623">a nubiloso tempo, oscuro e tristo,</l>
     <l n="624">perché sia in più disordine sprovisto.</l>
    </lg>
    <lg n="79">
     <l n="625">Non ha avuto Agramante ancora spia,</l>
     <l n="626">ch'Astolfo mandi una armata sì grossa;</l>
     <l n="627">né creduto anco a chi 'l dicesse, avria,</l>
     <l n="628">che cento navi un ramuscel far possa:</l>
     <l n="629">e vien senza temer ch'intorno sia</l>
     <l n="630">che contra lui s'ardisca di far mossa;</l>
     <l n="631">né pone guardie né veletta in gabbia,</l>
     <l n="632">che di ciò che si scuopre avisar abbia.</l>
    </lg>
    <lg n="80">
     <l n="633">Sì che i navili che d'Astolfo avuti</l>
     <l n="634">avea Dudon, di buona gente armati,</l>
     <l n="635">e che la sera avean questi veduti,</l>
     <l n="636">et alla volta lor s'eran drizzati,</l>
     <l n="637">assalîr gli nimici sproveduti,</l>
     <l n="638">gittaro i ferri, e sonsi incatenati,</l>
     <l n="639">poi ch'al parlar certificati fôro,</l>
     <l n="640">ch'erano Mori e gli nimici loro.</l>
    </lg>
    <lg n="81">
     <l n="641">Ne l'arrivar che i gran navili fenno</l>
     <l n="642">(spirando il vento a' lor desir secondo),</l>
     <l n="643">nei Saracin con tale impeto denno,</l>
     <l n="644">che molti legni ne cacciaro al fondo.</l>
     <l n="645">Poi cominciaro oprar le mani e il senno,</l>
     <l n="646">e ferro e fuoco e sassi di gran pondo</l>
     <l n="647">tirar con tanta e sì fiera tempesta,</l>
     <l n="648">che mai non ebbe il mar simile a questa.</l>
    </lg>
    <lg n="82">
     <l n="649">Quei di Dudone, a cui possanza e ardire</l>
     <l n="650">più del solito è lor dato di sopra</l>
     <l n="651">(che venuto era il tempo di punire</l>
     <l n="652">i Saracin di più d'una mal'opra),</l>
     <l n="653">sanno appresso e lontan sì ben ferire,</l>
     <l n="654">che non trova Agramante ove si cuopra.</l>
     <l n="655">Gli cade sopra un nembo di saette;</l>
     <l n="656">da lato ha spade e graffi e picche e accette.</l>
    </lg>
    <lg n="83">
     <l n="657">D'alto cader sente gran sassi e gravi</l>
     <l n="658">da machine cacciati e da tormenti;</l>
     <l n="659">e prore e poppe fraccassar de navi,</l>
     <l n="660">et aprire usci al mar larghi e patenti;</l>
     <l n="661">e 'l maggior danno è de l'incendi pravi,</l>
     <l n="662">a nascer presti, ad ammorzarsi lenti.</l>
     <l n="663">La sfortunata ciurma si vuol tôrre</l>
     <l n="664">del gran periglio, e via più ognor vi corre.</l>
    </lg>
    <lg n="84">
     <l n="665">Altri che 'l ferro e l'inimico caccia,</l>
     <l n="666">nel mar si getta, e vi s'affoga e resta:</l>
     <l n="667">altri che muove a tempo piedi e braccia,</l>
     <l n="668">va per salvarsi o in quella barca o in questa;</l>
     <l n="669">ma quella, grave oltre il dover, lo scaccia,</l>
     <l n="670">e la man, per salir troppo molesta,</l>
     <l n="671">fa restare attaccata ne la sponda:</l>
     <l n="672">ritorna il resto a far sanguigna l'onda.</l>
    </lg>
    <lg n="85">
     <l n="673">Altri che spera in mar salvar la vita,</l>
     <l n="674">o perderlavi almen con minor pena,</l>
     <l n="675">poi che notando non ritrova aita,</l>
     <l n="676">e mancar sente l'animo e la lena,</l>
     <l n="677">alla vorace fiamma c'ha fuggita,</l>
     <l n="678">la tema di annegarsi anco rimena:</l>
     <l n="679">s'abbraccia a un legno ch'arde, e per timore</l>
     <l n="680">c'ha di due morte, in ambe se ne muore.</l>
    </lg>
    <lg n="86">
     <l n="681">Altri per tema di spiedo o d'accetta</l>
     <l n="682">che vede appresso, al mar ricorre invano,</l>
     <l n="683">perché dietro gli vien pietra o saetta</l>
     <l n="684">che non lo lascia andar troppo lontano.</l>
     <l n="685">Ma saria forse, mentre che diletta</l>
     <l n="686">il mio cantar, consiglio utile e sano</l>
     <l n="687">di finirlo, più tosto che seguire</l>
     <l n="688">tanto, che v'annoiasse il troppo dire.</l>
    </lg>
   </lg>
  </body>
 </text>
</TEI>