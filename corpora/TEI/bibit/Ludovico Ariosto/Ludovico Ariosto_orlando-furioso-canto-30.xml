<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 30</title>
    <author>Ludovico Ariosto</author>
   </titleStmt>
   <extent>
    <measure unit="stanza">95</measure>
    <measure unit="line">760</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-30</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 30</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 30</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Quando vincer da l'impeto e da l'ira</l>
     <l n="2">si lascia la ragion, né si difende,</l>
     <l n="3">e che 'l cieco furor sì inanzi tira</l>
     <l n="4">o mano o lingua, che gli amici offende;</l>
     <l n="5">se ben dipoi si piange e si sospira,</l>
     <l n="6">non è per questo che l'error s'emende.</l>
     <l n="7">Lasso! io mi doglio e affligo invan di quanto</l>
     <l n="8">dissi per ira al fin de l'altro canto.</l>
    </lg>
    <lg n="2">
     <l n="9">Ma simile son fatto ad uno infermo,</l>
     <l n="10">che dopo molta pazienzia e molta,</l>
     <l n="11">quando contra il dolor non ha più schermo,</l>
     <l n="12">cede alla rabbia e a bestemmiar si volta.</l>
     <l n="13">Manca il dolor, né l'impeto sta fermo,</l>
     <l n="14">che la lingua al dir mal facea sì sciolta;</l>
     <l n="15">e si ravvede e pente e n'ha dispetto:</l>
     <l n="16">ma quel c'ha detto, non può far non detto.</l>
    </lg>
    <lg n="3">
     <l n="17">Ben spero, donne, in vostra cortesia</l>
     <l n="18">aver da voi perdon, poi ch'io vel chieggio.</l>
     <l n="19">Voi scusarete, che per frenesia,</l>
     <l n="20">vinto da l'aspra passion, vaneggio.</l>
     <l n="21">Date la colpa alla nimica mia,</l>
     <l n="22">che mi fa star, ch'io non potrei star peggio,</l>
     <l n="23">e mi fa dir quel di ch'io son poi gramo:</l>
     <l n="24">sallo Idio, s'ella ha il torto; essa, s'io l'amo.</l>
    </lg>
    <lg n="4">
     <l n="25">Non men son fuor di me, che fosse Orlando;</l>
     <l n="26">e non son men di lui di scusa degno,</l>
     <l n="27">ch'or per li monti, or per le piagge errando,</l>
     <l n="28">scórse in gran parte di Marsilio il regno,</l>
     <l n="29">molti dì la cavalla strascinando</l>
     <l n="30">morta, come era, senza alcun ritegno;</l>
     <l n="31">ma giunto ove un gran fiume entra nel mare,</l>
     <l n="32">gli fu forza il cadavero lasciare.</l>
    </lg>
    <lg n="5">
     <l n="33">E perché sa nuotar come una lontra,</l>
     <l n="34">entra nel fiume, e surge all'altra riva.</l>
     <l n="35">Ecco un pastor sopra un cavallo incontra,</l>
     <l n="36">che per abeverarlo al fiume arriva.</l>
     <l n="37">Colui, ben che gli vada Orlando incontra,</l>
     <l n="38">perché egli è solo e nudo, non lo schiva.</l>
     <l n="39">- Vorrei del tuo ronzin (gli disse il matto)</l>
     <l n="40">con la giumenta mia far un baratto.</l>
    </lg>
    <lg n="6">
     <l n="41">Io te la mostrerò di qui, se vuoi;</l>
     <l n="42">che morta là su l'altra ripa giace:</l>
     <l n="43">la potrai far tu medicar dipoi;</l>
     <l n="44">altro diffetto in lei non mi dispiace.</l>
     <l n="45">Con qualche aggiunta il ronzin dar mi puoi:</l>
     <l n="46">smontane in cortesia, perché mi piace. -</l>
     <l n="47">Il pastor ride, e senz'altra risposta</l>
     <l n="48">va verso il guado, e dal pazzo si scosta.</l>
    </lg>
    <lg n="7">
     <l n="49">- Io voglio il tuo cavallo: olà, non odi? -</l>
     <l n="50">suggiunse Orlando, e con furor si mosse.</l>
     <l n="51">Avea un baston con nodi spessi e sodi</l>
     <l n="52">quel pastor seco, e il paladin percosse.</l>
     <l n="53">La rabbia e l'ira passò tutti i modi</l>
     <l n="54">del conte; e parve fier più che mai fosse.</l>
     <l n="55">Sul capo del pastore un pugno serra,</l>
     <l n="56">che spezza l'osso, e morto il caccia in terra.</l>
    </lg>
    <lg n="8">
     <l n="57">Salta a cavallo, e per diversa strada</l>
     <l n="58">va discorrendo, e molti pone a sacco.</l>
     <l n="59">Non gusta il ronzin mai fieno né biada,</l>
     <l n="60">tanto ch'in pochi dì ne riman fiacco:</l>
     <l n="61">ma non però ch'Orlando a piedi vada,</l>
     <l n="62">che di vetture vuol vivere a macco;</l>
     <l n="63">e quante ne trovò, tante ne mise</l>
     <l n="64">in uso, poi che i lor patroni uccise.</l>
    </lg>
    <lg n="9">
     <l n="65">Capitò al fin a Malega, e più danno</l>
     <l n="66">vi fece, ch'egli avesse altrove fatto:</l>
     <l n="67">che oltre che ponesse a saccomanno</l>
     <l n="68">il popul sì, che ne restò disfatto,</l>
     <l n="69">né si poté rifar quel né l'altr'anno;</l>
     <l n="70">tanti n'uccise il periglioso matto,</l>
     <l n="71">vi spianò tante case e tante accese,</l>
     <l n="72">che disfe' più che 'l terzo del paese.</l>
    </lg>
    <lg n="10">
     <l n="73">Quindi partito, venne ad una terra,</l>
     <l n="74">Zizera detta, che siede allo stretto</l>
     <l n="75">di Zibeltarro, o vuoi di Zibelterra,</l>
     <l n="76">che l'uno e l'altro nome le vien detto;</l>
     <l n="77">ove una barca che sciogliea da terra</l>
     <l n="78">vide piena di gente da diletto,</l>
     <l n="79">che solazzando all'aura matutina,</l>
     <l n="80">gìa per la tranquillissima marina.</l>
    </lg>
    <lg n="11">
     <l n="81">Cominciò il pazzo a gridar forte: - Aspetta! -</l>
     <l n="82">che gli venne disio d'andare in barca.</l>
     <l n="83">Ma bene invano e i gridi e gli urli getta;</l>
     <l n="84">che volentier tal merce non si carca.</l>
     <l n="85">Per l'acqua il legno va con quella fretta</l>
     <l n="86">che va per l'aria irondine che varca.</l>
     <l n="87">Orlando urta il cavallo e batte e stringe,</l>
     <l n="88">e con un mazzafrusto all'acqua spinge.</l>
    </lg>
    <lg n="12">
     <l n="89">Forza è ch'al fin nell'acqua il cavallo entre,</l>
     <l n="90">ch'invan contrasta, e spende invano ogni opra:</l>
     <l n="91">bagna i genocchi, e poi la groppa e 'l ventre,</l>
     <l n="92">indi la testa, e a pena appar di sopra.</l>
     <l n="93">Tornare a dietro non si speri, mentre</l>
     <l n="94">la verga tra l'orecchie se gli adopra.</l>
     <l n="95">Misero! o si convien tra via affogare,</l>
     <l n="96">o nel lito african passare il mare.</l>
    </lg>
    <lg n="13">
     <l n="97">Non vede Orlando più poppe né sponde</l>
     <l n="98">che tratto in mar l'avean dal lito asciutto;</l>
     <l n="99">che son troppo lontane, e le nasconde</l>
     <l n="100">agli occhi bassi l'alto e mobil flutto:</l>
     <l n="101">e tuttavia il destrier caccia tra l'onde,</l>
     <l n="102">ch'andar di là dal mar dispone in tutto.</l>
     <l n="103">Il destrier, d'acqua pieno e d'alma vòto,</l>
     <l n="104">finalmente finì la vita e il nuoto.</l>
    </lg>
    <lg n="14">
     <l n="105">Andò nel fondo, e vi traea la salma,</l>
     <l n="106">se non si tenea Orlando in su le braccia.</l>
     <l n="107">Mena le gambe e l'una e l'altra palma,</l>
     <l n="108">e soffia, e l'onda spinge da la faccia.</l>
     <l n="109">Era l'aria soave e il mare in calma:</l>
     <l n="110">e ben vi bisognò più che bonaccia;</l>
     <l n="111">ch'ogni poco che 'l mar fosse più sorto,</l>
     <l n="112">restava il paladin ne l'acqua morto.</l>
    </lg>
    <lg n="15">
     <l n="113">Ma la Fortuna, che dei pazzi ha cura,</l>
     <l n="114">del mar lo trasse nel lito di Setta,</l>
     <l n="115">in una spiaggia, lungi da le mura</l>
     <l n="116">quanto sarian duo tratti di saetta.</l>
     <l n="117">Lungo il mar molti giorni alla ventura</l>
     <l n="118">verso levante andò correndo in fretta;</l>
     <l n="119">fin che trovò, dove tendea sul lito,</l>
     <l n="120">di nera gente esercito infinito.</l>
    </lg>
    <lg n="16">
     <l n="121">Lasciamo il paladin ch'errando vada:</l>
     <l n="122">ben di parlar di lui tornerà tempo.</l>
     <l n="123">Quanto, Signore, ad Angelica accada</l>
     <l n="124">dopo ch'uscì di man del pazzo a tempo;</l>
     <l n="125">e come a ritornare in sua contrada</l>
     <l n="126">trovasse e buon navilio e miglior tempo,</l>
     <l n="127">e de l'India a Medor desse lo scettro,</l>
     <l n="128">forse altri canterà con miglior plettro.</l>
    </lg>
    <lg n="17">
     <l n="129">Io sono a dir tante altre cose intento,</l>
     <l n="130">che di seguir più questa non mi cale.</l>
     <l n="131">Volger conviemmi il bel ragionamento</l>
     <l n="132">al Tartaro, che spinto il suo rivale,</l>
     <l n="133">quella bellezza si godea contento,</l>
     <l n="134">a cui non resta in tutta Europa uguale,</l>
     <l n="135">poscia che se n'è Angelica partita,</l>
     <l n="136">e la casta Issabella al ciel salita.</l>
    </lg>
    <lg n="18">
     <l n="137">De la sentenzia Mandricardo altiero,</l>
     <l n="138">ch'in suo favor la bella donna diede,</l>
     <l n="139">non può fruir tutto il diletto intero;</l>
     <l n="140">che contra lui son altre liti in piede.</l>
     <l n="141">L'una gli muove il giovene Ruggiero,</l>
     <l n="142">perché l'aquila bianca non gli cede;</l>
     <l n="143">l'altra il famoso re di Sericana,</l>
     <l n="144">che da lui vuol la spada Durindana.</l>
    </lg>
    <lg n="19">
     <l n="145">S'affatica Agramante, né disciorre,</l>
     <l n="146">né Marsilio con lui, sa questo intrico:</l>
     <l n="147">né solamente non li può disporre</l>
     <l n="148">che voglia l'un de l'altro essere amico;</l>
     <l n="149">ma che Ruggiero a Mandricardo tôrre</l>
     <l n="150">lasci lo scudo del Troiano antico,</l>
     <l n="151">o Gradasso la spada non gli vieti,</l>
     <l n="152">tanto che questa o quella lite accheti.</l>
    </lg>
    <lg n="20">
     <l n="153">Ruggier non vuol ch'in altra pugna vada</l>
     <l n="154">con lo suo scudo; né Gradasso vuole</l>
     <l n="155">che, fuor che contra sé, porti la spada</l>
     <l n="156">che 'l glorioso Orlando portar suole.</l>
     <l n="157">- Al fin veggiamo in cui la sorte cada</l>
     <l n="158">(disse Agramante), e non sian più parole;</l>
     <l n="159">veggiàn quel che Fortuna ne disponga,</l>
     <l n="160">e sia preposto quel ch'ella preponga.</l>
    </lg>
    <lg n="21">
     <l n="161">E se compiacer meglio mi volete,</l>
     <l n="162">onde d'aver ve n'abbia obligo ognora,</l>
     <l n="163">chi de' di voi combatter, sortirete;</l>
     <l n="164">ma con patto, ch'al primo ch'esca fuora,</l>
     <l n="165">amendue le querele in man porrete:</l>
     <l n="166">sì che, per sé vincendo, vinca ancora</l>
     <l n="167">pel compagno; e perdendo l'un di vui,</l>
     <l n="168">così perduto abbia per ambidui.</l>
    </lg>
    <lg n="22">
     <l n="169">Tra Gradasso e Ruggier credo che sia</l>
     <l n="170">di valor nulla o poca differenza;</l>
     <l n="171">e di lor qual si vuol venga fuor pria,</l>
     <l n="172">so ch'in arme farà per eccellenza.</l>
     <l n="173">Poi la vittoria da quel canto stia,</l>
     <l n="174">che vorrà la divina providenza.</l>
     <l n="175">Il cavallier non avrà colpa alcuna,</l>
     <l n="176">ma il tutto imputerassi alla Fortuna. -</l>
    </lg>
    <lg n="23">
     <l n="177">Steron taciti al detto d'Agramante</l>
     <l n="178">e Ruggiero e Gradasso; et accordârsi</l>
     <l n="179">che qualunque di loro uscirà inante,</l>
     <l n="180">e l'una briga e l'altra abbia a pigliarsi.</l>
     <l n="181">Così in duo brevi, ch'avean simigliante</l>
     <l n="182">et ugual forma, i nomi lor notârsi;</l>
     <l n="183">e dentro un'urna quelli hanno rinchiusi,</l>
     <l n="184">versati molto, e sozzopra confusi.</l>
    </lg>
    <lg n="24">
     <l n="185">Un semplice fanciul nell'urna messe</l>
     <l n="186">la mano, e prese un breve; e venne a caso</l>
     <l n="187">ch'in questo il nome di Ruggier si lesse,</l>
     <l n="188">essendo quel del Serican rimaso.</l>
     <l n="189">Non si può dir quanta allegrezza avesse,</l>
     <l n="190">quando Ruggier si sentì trar del vaso,</l>
     <l n="191">e d'altra parte il Sericano doglia;</l>
     <l n="192">ma quel che manda il ciel, forza è che toglia.</l>
    </lg>
    <lg n="25">
     <l n="193">Ogni suo studio il Sericano, ogni opra</l>
     <l n="194">a favorire, ad aiutar converte</l>
     <l n="195">perché Ruggiero abbia a restar di sopra:</l>
     <l n="196">e le cose in suo pro, ch'avea già esperte,</l>
     <l n="197">come or di spada, or di scudo si cuopra,</l>
     <l n="198">qual sien botte fallaci e qual sien certe,</l>
     <l n="199">quando tentar, quando schivar fortuna</l>
     <l n="200">si dee, gli torna a mente ad una ad una.</l>
    </lg>
    <lg n="26">
     <l n="201">Il resto di quel dì, che da l'accordo</l>
     <l n="202">e dal trar de le sorti sopravanza,</l>
     <l n="203">è speso dagli amici in dar ricordo,</l>
     <l n="204">chi a l'un guerrier, chi all'altro, come è usanza.</l>
     <l n="205">Il popul, di veder la pugna ingordo,</l>
     <l n="206">s'affretta a gara d'occupar la stanza:</l>
     <l n="207">né basta a molti inanzi giorno andarvi,</l>
     <l n="208">che voglion tutta notte anco veggiarvi.</l>
    </lg>
    <lg n="27">
     <l n="209">La sciocca turba disiosa attende</l>
     <l n="210">ch'i duo buon cavallier vengano in prova;</l>
     <l n="211">che non mira più lungi né comprende</l>
     <l n="212">di quel ch'inanzi agli occhi si ritrova.</l>
     <l n="213">Ma Sobrino e Marsilio, e chi più intende</l>
     <l n="214">e vede ciò che nuoce e ciò che giova,</l>
     <l n="215">biasma questa battaglia, et Agramante,</l>
     <l n="216">che voglia comportar che vada inante.</l>
    </lg>
    <lg n="28">
     <l n="217">Né cessan raccordargli il grave danno</l>
     <l n="218">che n'ha d'avere il popul saracino,</l>
     <l n="219">muora Ruggiero o il tartaro tiranno,</l>
     <l n="220">quel che prefisso è dal suo fier destino:</l>
     <l n="221">d'un sol di lor via più bisogno avranno</l>
     <l n="222">per contrastare al figlio di Pipino,</l>
     <l n="223">che di dieci altri mila che ci sono,</l>
     <l n="224">tra' quai fatica è ritrovare un buono.</l>
    </lg>
    <lg n="29">
     <l n="225">Conosce il re Agramante che gli è vero,</l>
     <l n="226">ma non può più negar ciò c'ha promesso.</l>
     <l n="227">Ben prega Mandricardo e il buon Ruggiero,</l>
     <l n="228">che gli ridonin quel c'ha lor concesso;</l>
     <l n="229">e tanto più che 'l lor litigio è un zero,</l>
     <l n="230">né degno in prova d'arme esser rimesso:</l>
     <l n="231">e s'in ciò pur nol vogliono ubbidire,</l>
     <l n="232">voglino almen la pugna differire.</l>
    </lg>
    <lg n="30">
     <l n="233">Cinque o sei mesi il singular certame,</l>
     <l n="234">o meno o più, si differisca, tanto</l>
     <l n="235">che cacciato abbin Carlo del reame,</l>
     <l n="236">tolto lo scettro, la corona e il manto.</l>
     <l n="237">Ma l'un e l'altro, ancor che voglia e brame</l>
     <l n="238">il re ubbidir, pur sta duro da canto;</l>
     <l n="239">che tale accordo obbrobrioso stima</l>
     <l n="240">a chi 'l consenso suo vi darà prima.</l>
    </lg>
    <lg n="31">
     <l n="241">Ma più del re, ma più d'ognun ch'invano</l>
     <l n="242">spenda a placare il Tartaro parole,</l>
     <l n="243">la bella figlia del re Stordilano</l>
     <l n="244">supplice il priega, e si lamenta e duole:</l>
     <l n="245">lo prega che consenta al re africano</l>
     <l n="246">e voglia quel che tutto il campo vuole;</l>
     <l n="247">si lamenta e si duol che per lui sia</l>
     <l n="248">timida sempre e piena d'angonia.</l>
    </lg>
    <lg n="32">
     <l n="249">- Lassa! (dicea) che ritrovar poss'io</l>
     <l n="250">rimedio mai ch'a riposar mi vaglia,</l>
     <l n="251">s'or contra questo, or quel, nuovo disio</l>
     <l n="252">vi trarrà sempre a vestir piastra e maglia?</l>
     <l n="253">C'ha potuto giovare al petto mio</l>
     <l n="254">il gaudio che sia spenta la battaglia</l>
     <l n="255">per me da voi contra quell'altro presa,</l>
     <l n="256">se un'altra non minor se n'è già accesa?</l>
    </lg>
    <lg n="33">
     <l n="257">Ohimè! ch'invano i' me n'andava altiera</l>
     <l n="258">ch'un re sì degno, un cavallier sì forte</l>
     <l n="259">per me volesse in perigliosa e fiera</l>
     <l n="260">battaglia porsi al risco de la morte;</l>
     <l n="261">ch'or veggo per cagion tanto leggiera</l>
     <l n="262">non meno esporvi alla medesma sorte.</l>
     <l n="263">Fu natural ferocità di core</l>
     <l n="264">ch'a quella v'instigò, più che 'l mio amore.</l>
    </lg>
    <lg n="34">
     <l n="265">Ma se gli è ver che 'l vostro amor sia quello</l>
     <l n="266">che vi sforzate di mostrarmi ognora,</l>
     <l n="267">per lui vi prego, e per quel gran flagello</l>
     <l n="268">che mi percuote l'alma e che m'accora,</l>
     <l n="269">che non vi caglia se 'l candido augello</l>
     <l n="270">ha ne lo scudo quel Ruggiero ancora.</l>
     <l n="271">Utile o danno a voi non so ch'importi,</l>
     <l n="272">che lasci quella insegna o che la porti.</l>
    </lg>
    <lg n="35">
     <l n="273">Poco guadagno, e perdita uscir molta</l>
     <l n="274">de la battaglia può, che per far sète:</l>
     <l n="275">quando abbiate a Ruggier l'aquila tolta,</l>
     <l n="276">poca mercé d'un gran travaglio avrete;</l>
     <l n="277">ma se Fortuna le spalle vi volta</l>
     <l n="278">(che non però nel crin presa tenete),</l>
     <l n="279">causate un danno, ch'a pensarvi solo</l>
     <l n="280">mi sento il petto già sparrar di duolo.</l>
    </lg>
    <lg n="36">
     <l n="281">Quando la vita a voi per voi non sia</l>
     <l n="282">cara, e più amate un'aquila dipinta,</l>
     <l n="283">vi sia almen cara per la vita mia:</l>
     <l n="284">non sarà l'una senza l'altra estinta.</l>
     <l n="285">Non già morir con voi grave mi fia:</l>
     <l n="286">son di seguirvi in vita e in morte accinta;</l>
     <l n="287">ma non vorrei morir sì malcontenta</l>
     <l n="288">come io morrò, se dopo voi son spenta. -</l>
    </lg>
    <lg n="37">
     <l n="289">Con tai parole e simili altre assai,</l>
     <l n="290">che lacrime accompagnano e sospiri,</l>
     <l n="291">pregar non cessa tutta notte mai</l>
     <l n="292">perch'alla pace il suo amator ritiri;</l>
     <l n="293">e quel, suggendo dagli umidi rai</l>
     <l n="294">quel dolce pianto, e quei dolci martìri</l>
     <l n="295">da le vermiglie labra più che rose,</l>
     <l n="296">lacrimando egli ancor, così rispose:</l>
    </lg>
    <lg n="38">
     <l n="297">- Deh, vita mia, non vi mettete affanno,</l>
     <l n="298">deh non, per Dio, di così lieve cosa;</l>
     <l n="299">che se Carlo e 'l re d'Africa, e ciò c'hanno</l>
     <l n="300">qui di gente moresca e di franciosa,</l>
     <l n="301">spiegasson le bandiere in mio sol danno,</l>
     <l n="302">voi pur non ne dovreste esser pensosa.</l>
     <l n="303">Ben mi mostrate in poco conto avere,</l>
     <l n="304">se per me un Ruggier sol vi fa temere.</l>
    </lg>
    <lg n="39">
     <l n="305">E vi dovria pur ramentar che, solo</l>
     <l n="306">(e spada io non avea né scimitarra),</l>
     <l n="307">con un troncon di lancia a un grosso stuolo</l>
     <l n="308">d'armati cavallier tolsi la sbarra.</l>
     <l n="309">Gradasso, ancor che con vergogna e duolo</l>
     <l n="310">lo dica, pure, a chi 'l domanda, narra</l>
     <l n="311">che fu in Soria a un castel mio prigioniero;</l>
     <l n="312">et è pur d'altra fama che Ruggiero.</l>
    </lg>
    <lg n="40">
     <l n="313">Non niega similmente il re Gradasso,</l>
     <l n="314">e sallo Isolier vostro e Sacripante,</l>
     <l n="315">io dico Sacripante, il re circasso,</l>
     <l n="316">e 'l famoso Grifone et Aquilante,</l>
     <l n="317">cent'altri e più, che pure a questo passo</l>
     <l n="318">stati eran presi alcuni giorni inante,</l>
     <l n="319">macometani e gente di battesmo,</l>
     <l n="320">che tutti liberai quel dì medesmo.</l>
    </lg>
    <lg n="41">
     <l n="321">Non cessa ancor la maraviglia loro</l>
     <l n="322">de la gran prova ch'io feci quel giorno,</l>
     <l n="323">maggior, che se l'esercito del Moro</l>
     <l n="324">e del Franco inimici avessi intorno.</l>
     <l n="325">Et or potrà Ruggier, giovine soro,</l>
     <l n="326">farmi da solo a solo o danno o scorno?</l>
     <l n="327">Et or c'ho Durindana e l'armatura</l>
     <l n="328">d'Ettòr, vi de' Ruggier metter paura?</l>
    </lg>
    <lg n="42">
     <l n="329">Deh, perché dianzi in prova non venni io,</l>
     <l n="330">se far di voi con l'arme io potea acquisto?</l>
     <l n="331">So che v'avrei sì aperto il valor mio,</l>
     <l n="332">ch'avresti il fin già di Ruggier previsto.</l>
     <l n="333">Asciugate le lacrime, e, per Dio,</l>
     <l n="334">non mi fate uno augurio così tristo;</l>
     <l n="335">e siate certa che 'l mio onor m'ha spinto,</l>
     <l n="336">non ne lo scudo il bianco augel dipinto. -</l>
    </lg>
    <lg n="43">
     <l n="337">Così disse egli; e molto ben risposto</l>
     <l n="338">gli fu da la mestissima sua donna,</l>
     <l n="339">che non pur lui mutato di proposto,</l>
     <l n="340">ma di luogo avria mossa una colonna.</l>
     <l n="341">Ella era per dover vincer lui tosto,</l>
     <l n="342">ancor ch'armato, e ch'ella fosse in gonna;</l>
     <l n="343">e l'avea indutto a dir, se 'l re gli parla</l>
     <l n="344">d'accordo più, che volea contentarla.</l>
    </lg>
    <lg n="44">
     <l n="345">E lo facea; se non, tosto ch'al Sole</l>
     <l n="346">la vaga Aurora fe' l'usata scorta,</l>
     <l n="347">l'animoso Ruggier, che mostrar vuole</l>
     <l n="348">che con ragion la bella aquila porta,</l>
     <l n="349">per non udir più d'atti e di parole</l>
     <l n="350">dilazion, ma far la lite corta,</l>
     <l n="351">dove circonda il popul lo steccato,</l>
     <l n="352">sonando il corno s'appresenta armato.</l>
    </lg>
    <lg n="45">
     <l n="353">Tosto che sente il Tartaro superbo,</l>
     <l n="354">ch'alla battaglia il suono altier lo sfida,</l>
     <l n="355">non vuol più de l'accordo intender verbo,</l>
     <l n="356">ma si lancia del letto, et arme grida;</l>
     <l n="357">e si dimostra sì nel viso acerbo,</l>
     <l n="358">che Doralice istessa non si fida</l>
     <l n="359">di dirgli più di pace né di triegua:</l>
     <l n="360">e forza è infin che la battaglia segua.</l>
    </lg>
    <lg n="46">
     <l n="361">Subito s'arma, et a fatica aspetta</l>
     <l n="362">da' suoi scudieri i debiti servigi;</l>
     <l n="363">poi monta sopra il buon cavallo in fretta,</l>
     <l n="364">che del gran difensor fu di Parigi;</l>
     <l n="365">e vien correndo invêr la piazza eletta</l>
     <l n="366">a terminar con l'arme i gran litigi.</l>
     <l n="367">Vi giunse il re e la corte allora allora;</l>
     <l n="368">sì ch'all'assalto fu poca dimora.</l>
    </lg>
    <lg n="47">
     <l n="369">Posti lor furo et allacciati in testa</l>
     <l n="370">i lucidi elmi, e date lor le lance.</l>
     <l n="371">Siegue la tromba a dare il segno presta,</l>
     <l n="372">che fece a mille impallidir le guance.</l>
     <l n="373">Posero l'aste i cavallieri in resta,</l>
     <l n="374">e i corridori punsero alle pance;</l>
     <l n="375">e venner con tale impeto a ferirsi,</l>
     <l n="376">che parve il ciel cader, la terra aprirsi.</l>
    </lg>
    <lg n="48">
     <l n="377">Quinci e quindi venir si vede il bianco</l>
     <l n="378">augel che Giove per l'aria sostenne;</l>
     <l n="379">come ne la Tessalia si vide anco</l>
     <l n="380">venir più volte, ma con altre penne.</l>
     <l n="381">Quanto sia l'uno e l'altro ardito e franco,</l>
     <l n="382">mostra il portar de le massiccie antenne;</l>
     <l n="383">e molto più, ch'a quello incontro duro,</l>
     <l n="384">quai torri ai venti, o scogli all'onde furo.</l>
    </lg>
    <lg n="49">
     <l n="385">I tronchi fin al ciel ne sono ascesi:</l>
     <l n="386">scrive Turpin, verace in questo loco,</l>
     <l n="387">che dui o tre giù ne tornaro accesi,</l>
     <l n="388">ch'eran saliti alla sfera del fuoco.</l>
     <l n="389">I cavallieri i brandi aveano presi:</l>
     <l n="390">e come quei che si temeano poco,</l>
     <l n="391">si ritornaro incontra; e a prima giunta</l>
     <l n="392">ambi alla vista si ferîr di punta.</l>
    </lg>
    <lg n="50">
     <l n="393">Ferîrsi alla visiera al primo tratto;</l>
     <l n="394">e non miraron, per mettersi in terra,</l>
     <l n="395">dare ai cavalli morte, ch'è mal atto,</l>
     <l n="396">perch'essi non han colpa de la guerra.</l>
     <l n="397">Chi pensa che tra lor fosse tal patto,</l>
     <l n="398">non sa l'usanza antiqua, e di molto erra:</l>
     <l n="399">senz'altro patto, era vergogna e fallo</l>
     <l n="400">e biasmo eterno a chi ferìa il cavallo.</l>
    </lg>
    <lg n="51">
     <l n="401">Ferîrsi alla visiera, ch'era doppia,</l>
     <l n="402">et a pena anco a tanta furia resse.</l>
     <l n="403">L'un colpo appresso all'altro si raddoppia:</l>
     <l n="404">le botte più che grandine son spesse,</l>
     <l n="405">che spezza fronde e rami e grano e stoppia,</l>
     <l n="406">e uscir invan fa la sperata messe.</l>
     <l n="407">Se Durindana e Balisarda taglia,</l>
     <l n="408">sapete, e quanto in queste mani vaglia.</l>
    </lg>
    <lg n="52">
     <l n="409">Ma degno di sé colpo ancor non fanno,</l>
     <l n="410">sì l'uno e l'altro ben sta su l'aviso.</l>
     <l n="411">Uscì da Mandricardo il primo danno,</l>
     <l n="412">per cui fu quasi il buon Ruggiero ucciso:</l>
     <l n="413">d'uno di quei gran colpi che far sanno,</l>
     <l n="414">gli fu lo scudo pel mezzo diviso,</l>
     <l n="415">e la corazza apertagli di sotto;</l>
     <l n="416">e fin sul vivo il crudel brando ha rotto.</l>
    </lg>
    <lg n="53">
     <l n="417">L'aspra percossa agghiacciò il cor nel petto,</l>
     <l n="418">per dubbio di Ruggiero, ai circonstanti,</l>
     <l n="419">nel cui favor si conoscea lo affetto</l>
     <l n="420">dei più inchinar, se non di tutti quanti.</l>
     <l n="421">E se Fortuna ponesse ad effetto</l>
     <l n="422">quel che la maggior parte vorria inanti,</l>
     <l n="423">già Mandricardo saria morto o preso:</l>
     <l n="424">sì che 'l suo colpo ha tutto il campo offeso.</l>
    </lg>
    <lg n="54">
     <l n="425">Io credo che qualche agnol s'interpose</l>
     <l n="426">per salvar da quel colpo il cavalliero.</l>
     <l n="427">Ma ben senza più indugio gli rispose,</l>
     <l n="428">terribil più che mai fosse, Ruggiero.</l>
     <l n="429">La spada in capo a Mandricardo pose;</l>
     <l n="430">ma sì lo sdegno fu subito e fiero,</l>
     <l n="431">e tal fretta gli fe', ch'io men l'incolpo</l>
     <l n="432">se non mandò a ferir di taglio il colpo.</l>
    </lg>
    <lg n="55">
     <l n="433">Se Balisarda lo giungea pel dritto,</l>
     <l n="434">l'elmo d'Ettorre era incantato invano.</l>
     <l n="435">Fu sì del colpo Mandricardo afflitto,</l>
     <l n="436">che si lasciò la briglia uscir di mano.</l>
     <l n="437">D'andar tre volte accenna a capo fitto,</l>
     <l n="438">mentre scorrendo va d'intorno il piano</l>
     <l n="439">quel Brigliador che conoscete al nome,</l>
     <l n="440">dolente ancor de le mutate some.</l>
    </lg>
    <lg n="56">
     <l n="441">Calcata serpe mai tanto non ebbe,</l>
     <l n="442">né ferito leon, sdegno e furore,</l>
     <l n="443">quanto il Tartaro, poi che si riebbe</l>
     <l n="444">dal colpo che di sé lo trasse fuore.</l>
     <l n="445">E quanto l'ira e la superbia crebbe,</l>
     <l n="446">tanto e più crebbe in lui forza e valore:</l>
     <l n="447">fece spiccare a Brigliadoro un salto</l>
     <l n="448">verso Ruggiero, e alzò la spada in alto.</l>
    </lg>
    <lg n="57">
     <l n="449">Levossi in su le staffe, et all'elmetto</l>
     <l n="450">segnolli; e si credette veramente</l>
     <l n="451">partirlo a quella volta fin al petto:</l>
     <l n="452">ma fu di lui Ruggier più diligente;</l>
     <l n="453">che, pria che 'l braccio scenda al duro effetto,</l>
     <l n="454">gli caccia sotto la spada pungente,</l>
     <l n="455">e gli fa ne la maglia ampla finestra,</l>
     <l n="456">che sotto difendea l'ascella destra.</l>
    </lg>
    <lg n="58">
     <l n="457">E Balisarda al suo ritorno trasse</l>
     <l n="458">di fuori il sangue tiepido e vermiglio,</l>
     <l n="459">e vietò a Durindana che calasse</l>
     <l n="460">impetuosa con tanto periglio;</l>
     <l n="461">ben che fin su la groppa si piegasse</l>
     <l n="462">Ruggiero, e per dolor strignesse il ciglio:</l>
     <l n="463">e s'elmo in capo avea di peggior tempre,</l>
     <l n="464">gli era quel colpo memorabil sempre.</l>
    </lg>
    <lg n="59">
     <l n="465">Ruggier non cessa, e spinge il suo cavallo,</l>
     <l n="466">e Mandricardo al destro fianco trova.</l>
     <l n="467">Quivi scelta finezza di metallo</l>
     <l n="468">e ben condutta tempra poco giova</l>
     <l n="469">contra la spada che non scende in fallo;</l>
     <l n="470">che fu incantata non per altra prova,</l>
     <l n="471">che per far ch'a' suoi colpi nulla vaglia</l>
     <l n="472">piastra incantata et incantata maglia.</l>
    </lg>
    <lg n="60">
     <l n="473">Taglionne quanto ella ne prese, e insieme</l>
     <l n="474">lasciò ferito il Tartaro nel fianco,</l>
     <l n="475">che 'l ciel bestemmia, e di tant'ira freme,</l>
     <l n="476">che 'l tempestoso mare è orribil manco.</l>
     <l n="477">Or s'apparecchia a por le forze estreme:</l>
     <l n="478">lo scudo ove in azzurro è l'augel bianco,</l>
     <l n="479">vinto da sdegno, si gittò lontano,</l>
     <l n="480">e messe al brando e l'una e l'altra mano.</l>
    </lg>
    <lg n="61">
     <l n="481">- Ah (disse a lui Ruggier), senza più basti</l>
     <l n="482">a mostrar che non merti quella insegna,</l>
     <l n="483">ch'or tu la getti, e dianzi la tagliasti;</l>
     <l n="484">né potrai dir mai più che ti convegna. -</l>
     <l n="485">Così dicendo, forza è ch'egli attasti</l>
     <l n="486">con quanta furia Durindana vegna;</l>
     <l n="487">che sì gli grava e sì gli pesa in fronte,</l>
     <l n="488">che più leggier potea cadervi un monte.</l>
    </lg>
    <lg n="62">
     <l n="489">E per mezzo gli fende la visiera;</l>
     <l n="490">buon per lui che dal viso si discosta:</l>
     <l n="491">poi calò su l'arcion che ferrato era,</l>
     <l n="492">né lo difese averne doppia crosta:</l>
     <l n="493">giunse al fin su l'arnese, e come cera</l>
     <l n="494">l'aperse con la falda sopraposta:</l>
     <l n="495">e ferì gravemente ne la coscia</l>
     <l n="496">Ruggier, sì ch'assai stette a guarir poscia.</l>
    </lg>
    <lg n="63">
     <l n="497">De l'un, come de l'altro, fatte rosse</l>
     <l n="498">il sangue l'arme avea con doppia riga;</l>
     <l n="499">tal che diverso era il parer, chi fosse</l>
     <l n="500">di lor, ch'avesse il meglio in quella briga.</l>
     <l n="501">Ma quel dubbio Ruggier tosto rimosse</l>
     <l n="502">con la spada che tanti ne castiga:</l>
     <l n="503">mena di punta, e drizza il colpo crudo</l>
     <l n="504">onde gittato avea colui lo scudo.</l>
    </lg>
    <lg n="64">
     <l n="505">Fora de la corazza il lato manco,</l>
     <l n="506">e di venire al cor trova la strada;</l>
     <l n="507">che gli entra più d'un palmo sopra il fianco:</l>
     <l n="508">sì che convien che Mandricardo cada</l>
     <l n="509">d'ogni ragion che può ne l'augel bianco,</l>
     <l n="510">o che può aver ne la famosa spada;</l>
     <l n="511">e da la cara vita cada insieme,</l>
     <l n="512">che, più che spada e scudo, assai gli preme.</l>
    </lg>
    <lg n="65">
     <l n="513">Non morì quel meschin senza vendetta;</l>
     <l n="514">ch'a quel medesmo tempo che fu colto,</l>
     <l n="515">la spada, poco sua, menò di fretta;</l>
     <l n="516">et a Ruggier avria partito il volto,</l>
     <l n="517">se già Ruggier non gli avesse intercetta</l>
     <l n="518">prima la forza, e assai del vigor tolto:</l>
     <l n="519">di forza e di vigor troppo gli tolse</l>
     <l n="520">dianzi, che sotto il destro braccio il colse.</l>
    </lg>
    <lg n="66">
     <l n="521">Da Mandricardo fu Ruggier percosso</l>
     <l n="522">nel punto ch'egli a lui tolse la vita;</l>
     <l n="523">tal ch'un cerchio di ferro, anco che grosso,</l>
     <l n="524">e una cuffia d'acciar ne fu partita.</l>
     <l n="525">Durindana tagliò cotenna et osso,</l>
     <l n="526">e nel capo a Ruggiero entrò dua dita.</l>
     <l n="527">Ruggier stordito in terra si riversa,</l>
     <l n="528">e di sangue un ruscel dal capo versa.</l>
    </lg>
    <lg n="67">
     <l n="529">Il primo fu Ruggier, ch'andò per terra;</l>
     <l n="530">e dipoi stette l'altro a cader tanto,</l>
     <l n="531">che quasi crede ognun che de la guerra</l>
     <l n="532">riporti Mandricardo il pregio e il vanto:</l>
     <l n="533">e Doralice sua, che con gli altri erra,</l>
     <l n="534">e che quel dì più volte ha riso e pianto,</l>
     <l n="535">Dio ringraziò con mani al ciel supine,</l>
     <l n="536">ch'avesse avuta la pugna tal fine.</l>
    </lg>
    <lg n="68">
     <l n="537">Ma poi ch'appare a manifesti segni</l>
     <l n="538">vivo chi vive, e senza vita il morto,</l>
     <l n="539">nei petti dei fautor mutano regni:</l>
     <l n="540">di là mestizia, e di qua vien conforto.</l>
     <l n="541">I re, i signori, i cavallier più degni,</l>
     <l n="542">con Ruggier ch'a fatica era risorto,</l>
     <l n="543">a rallegrarsi et abbracciarsi vanno,</l>
     <l n="544">e gloria senza fine e onor gli dànno.</l>
    </lg>
    <lg n="69">
     <l n="545">Ognun s'allegra con Ruggiero, e sente</l>
     <l n="546">il medesmo nel cor, c'ha nella bocca.</l>
     <l n="547">Sol Gradasso il pensiero ha differente</l>
     <l n="548">tutto da quel che fuor la lingua scocca:</l>
     <l n="549">mostra gaudio nel viso, e occultamente</l>
     <l n="550">del glorioso acquisto invidia il tocca;</l>
     <l n="551">e maledice o sia destino o caso,</l>
     <l n="552">il qual trasse Ruggier prima del vaso.</l>
    </lg>
    <lg n="70">
     <l n="553">Che dirò del favor, che de le tante</l>
     <l n="554">carezze e tante, affettuose e vere,</l>
     <l n="555">che fece a quel Ruggiero il re Agramante,</l>
     <l n="556">senza il qual dare al vento le bandiere,</l>
     <l n="557">né vòlse muover d'Africa le piante,</l>
     <l n="558">né senza lui si fidò in tante schiere?</l>
     <l n="559">Or che del re Agricane ha spento il seme,</l>
     <l n="560">prezza più lui che tutto il mondo insieme.</l>
    </lg>
    <lg n="71">
     <l n="561">Né di tal volontà gli uomini soli</l>
     <l n="562">eran verso Ruggier, ma le donne anco,</l>
     <l n="563">che d'Africa e di Spagna fra gli stuoli</l>
     <l n="564">eran venute al tenitorio franco.</l>
     <l n="565">E Doralice istessa, che con duoli</l>
     <l n="566">piangea l'amante suo pallido e bianco,</l>
     <l n="567">forse con l'altre ita sarebbe in schiera,</l>
     <l n="568">se di vergogna un duro fren non era.</l>
    </lg>
    <lg n="72">
     <l n="569">Io dico forse, non ch'io ve l'accerti,</l>
     <l n="570">ma potrebbe esser stato di leggiero:</l>
     <l n="571">tal la bellezza e tali erano i merti,</l>
     <l n="572">i costumi e i sembianti di Ruggiero.</l>
     <l n="573">Ella, per quel che già ne siamo esperti,</l>
     <l n="574">sì facile era a variar pensiero,</l>
     <l n="575">che per non si veder priva d'amore,</l>
     <l n="576">avria potuto in Ruggier porre il core.</l>
    </lg>
    <lg n="73">
     <l n="577">Per lei buono era vivo Mandricardo:</l>
     <l n="578">ma che ne volea far dopo la morte?</l>
     <l n="579">Proveder le convien d'un che gagliardo</l>
     <l n="580">sia notte e dì ne' suoi bisogni, e forte.</l>
     <l n="581">Non era stato intanto a venir tardo</l>
     <l n="582">il più perito medico di corte,</l>
     <l n="583">che di Ruggier veduta ogni ferita,</l>
     <l n="584">già l'avea assicurato de la vita.</l>
    </lg>
    <lg n="74">
     <l n="585">Con molta diligenzia il re Agramante</l>
     <l n="586">fece colcar Ruggier ne le sue tende;</l>
     <l n="587">che notte e dì veder sel vuole inante:</l>
     <l n="588">sì l'ama, sì di lui cura si prende.</l>
     <l n="589">Lo scudo al letto e l'arme tutte quante,</l>
     <l n="590">che fur di Mandricardo, il re gli appende;</l>
     <l n="591">tutte le appende, eccetto Durindana,</l>
     <l n="592">che fu lasciata al re di Sericana.</l>
    </lg>
    <lg n="75">
     <l n="593">Con l'arme l'altre spoglie a Ruggier sono</l>
     <l n="594">date di Mandricardo, e insieme dato</l>
     <l n="595">gli è Brigliador, quel destrier bello e buono,</l>
     <l n="596">che per furore Orlando avea lasciato.</l>
     <l n="597">Poi quello al re diede Ruggiero in dono,</l>
     <l n="598">che s'avide ch'assai gli saria grato.</l>
     <l n="599">Non più di questo; che tornar bisogna</l>
     <l n="600">a chi Ruggiero invan sospira e agogna.</l>
    </lg>
    <lg n="76">
     <l n="601">Gli amorosi tormenti che sostenne</l>
     <l n="602">Bradamante aspettando, io v'ho da dire.</l>
     <l n="603">A Montalbano Ippalca a lei rivenne,</l>
     <l n="604">e nuova le arrecò del suo desire.</l>
     <l n="605">Prima, di quanto di Frontin le avenne</l>
     <l n="606">con Rodomonte, l'ebbe a riferire;</l>
     <l n="607">poi di Ruggier, che ritrovò alla fonte</l>
     <l n="608">con Ricciardetto e' frati d'Agrismonte:</l>
    </lg>
    <lg n="77">
     <l n="609">e che con esso lei s'era partito</l>
     <l n="610">con speme di trovare il Saracino,</l>
     <l n="611">e punirlo di quanto avea fallito</l>
     <l n="612">d'aver tolto a una donna il suo Frontino;</l>
     <l n="613">e che 'l disegno poi non gli era uscito,</l>
     <l n="614">perché diverso avea fatto il camino.</l>
     <l n="615">La cagione anco, perché non venisse</l>
     <l n="616">a Montalban Ruggier, tutta le disse;</l>
    </lg>
    <lg n="78">
     <l n="617">e riferille le parole a pieno,</l>
     <l n="618">ch'in sua scusa Ruggier le avea commesse.</l>
     <l n="619">Poi si trasse la lettera di seno,</l>
     <l n="620">ch'egli le diè, perch'ella a lei la desse.</l>
     <l n="621">Con viso più turbato che sereno</l>
     <l n="622">prese la carta Bradamante e lesse,</l>
     <l n="623">che, se non fosse la credenza stata</l>
     <l n="624">già di veder Ruggier, fôra più grata.</l>
    </lg>
    <lg n="79">
     <l n="625">L'aver Ruggiero ella aspettato, e invece</l>
     <l n="626">di lui, vedersi ora appagar d'un scritto,</l>
     <l n="627">del bel viso turbar l'aria le fece</l>
     <l n="628">di timor, di cordoglio e di despitto.</l>
     <l n="629">Baciò la carta diece volte e diece,</l>
     <l n="630">avendo a chi la scrisse il cor diritto.</l>
     <l n="631">Le lacrime vietâr, che su vi sparse,</l>
     <l n="632">che con sospiri ardenti ella non l'arse.</l>
    </lg>
    <lg n="80">
     <l n="633">Lesse la carta quattro volte e sei,</l>
     <l n="634">e vòlse ch'altretante l'imbasciata</l>
     <l n="635">replicata le fosse da colei</l>
     <l n="636">che l'una e l'altra avea quivi arrecata,</l>
     <l n="637">pur tuttavia piangendo: e crederei</l>
     <l n="638">che mai non si saria più racchetata,</l>
     <l n="639">se non avesse avuto pur conforto</l>
     <l n="640">di rivedere il suo Ruggier di corto.</l>
    </lg>
    <lg n="81">
     <l n="641">Termine a ritornar quindici o venti</l>
     <l n="642">giorni avea Ruggier tolto, et affermato</l>
     <l n="643">l'avea ad Ippalca poi con giuramenti</l>
     <l n="644">da non temer che mai fosse mancato.</l>
     <l n="645">- Chi m'assicura, ohimè! degli accidenti</l>
     <l n="646">(ella dicea), c'han forza in ogni lato,</l>
     <l n="647">ma ne le guerre più, che non distorni</l>
     <l n="648">alcun tanto Ruggier, che più non torni?</l>
    </lg>
    <lg n="82">
     <l n="649">Ohimè! Ruggiero, ohimè! chi arìa creduto</l>
     <l n="650">ch'avendoti amato io più di me stessa,</l>
     <l n="651">tu più di me, non ch'altri, ma potuto</l>
     <l n="652">abbi amar gente tua inimica espressa?</l>
     <l n="653">A chi opprimer dovresti, doni aiuto:</l>
     <l n="654">chi tu dovresti aitare, è da te oppressa.</l>
     <l n="655">Non so se biasmo o laude esser ti credi,</l>
     <l n="656">ch'al premiar e al punir sì poco vedi.</l>
    </lg>
    <lg n="83">
     <l n="657">Fu morto da Troian (non so se 'l sai)</l>
     <l n="658">il padre tuo; ma fin ai sassi il sanno:</l>
     <l n="659">e tu del figlio di Troian cura hai</l>
     <l n="660">che non riceva alcun disnor né danno.</l>
     <l n="661">È questa la vendetta che ne fai,</l>
     <l n="662">Ruggiero? e a quei che vendicato l'hanno</l>
     <l n="663">rendi tal premio, che del sangue loro</l>
     <l n="664">me fai morir di strazio e di martoro? -</l>
    </lg>
    <lg n="84">
     <l n="665">Dicea la donna al suo Ruggiero absente</l>
     <l n="666">queste parole et altre, lacrimando,</l>
     <l n="667">non una sola volta, ma sovente.</l>
     <l n="668">Ippalca la venìa pur confortando,</l>
     <l n="669">che Ruggier servarebbe interamente</l>
     <l n="670">sua fede, e ch'ella l'aspettasse, quando</l>
     <l n="671">altro far non potea, fin a quel giorno</l>
     <l n="672">ch'avea Ruggier prescritto al suo ritorno.</l>
    </lg>
    <lg n="85">
     <l n="673">I conforti d'Ippalca, e la speranza</l>
     <l n="674">che degli amanti suole esser compagna,</l>
     <l n="675">alla tema e al dolor tolgon possanza</l>
     <l n="676">di far che Bradamante ognora piagna;</l>
     <l n="677">in Montalban senza mutar mai stanza</l>
     <l n="678">voglion che fin al termine rimagna,</l>
     <l n="679">fin al promesso termine e giurato,</l>
     <l n="680">che poi fu da Ruggier male osservato.</l>
    </lg>
    <lg n="86">
     <l n="681">Ma ch'egli alla promessa sua mancasse,</l>
     <l n="682">non però debbe aver la colpa affatto;</l>
     <l n="683">ch'una causa et un'altra sì lo trasse,</l>
     <l n="684">che gli fu forza preterire il patto.</l>
     <l n="685">Convenne che nel letto si colcasse,</l>
     <l n="686">e più d'un mese si stesse di piatto</l>
     <l n="687">in dubbio di morir, sì il dolor crebbe</l>
     <l n="688">dopo la pugna che col Tartaro ebbe.</l>
    </lg>
    <lg n="87">
     <l n="689">L'inamorata giovane l'attese</l>
     <l n="690">tutto quel giorno e desiollo invano,</l>
     <l n="691">né mai ne seppe, fuor quanto ne 'ntese</l>
     <l n="692">ora da Ippalca, e poi dal suo germano,</l>
     <l n="693">che le narrò che Ruggier lui difese,</l>
     <l n="694">e Malagigi liberò e Viviano.</l>
     <l n="695">Questa novella, ancor ch'avesse grata,</l>
     <l n="696">pur di qualche amarezza era turbata:</l>
    </lg>
    <lg n="88">
     <l n="697">che di Marfisa in quel discorso udito</l>
     <l n="698">l'alto valore e le bellezze avea:</l>
     <l n="699">udì come Ruggier s'era partito</l>
     <l n="700">con esso lei, e che d'andar dicea</l>
     <l n="701">là dove con disagio in debol sito</l>
     <l n="702">malsicuro Agramante si tenea.</l>
     <l n="703">Sì degna compagnia la donna lauda,</l>
     <l n="704">ma non che se n'allegri, o che l'applauda.</l>
    </lg>
    <lg n="89">
     <l n="705">Né picciolo è il sospetto che la preme;</l>
     <l n="706">che se Marfisa è bella, come ha fama,</l>
     <l n="707">e che fin a quel dì sien giti insieme,</l>
     <l n="708">è maraviglia se Ruggier non l'ama.</l>
     <l n="709">Pur non vuol creder anco, e spera e teme;</l>
     <l n="710">e 'l giorno che la può far lieta e grama,</l>
     <l n="711">misera aspetta; e sospirando stassi,</l>
     <l n="712">da Montalban mai non movendo i passi.</l>
    </lg>
    <lg n="90">
     <l n="713">Stando ella quivi, il principe, il signore</l>
     <l n="714">del bel castello, il primo de' suoi frati</l>
     <l n="715">(io non dico d'etade, ma d'onore,</l>
     <l n="716">che di lui prima dui n'erano nati),</l>
     <l n="717">Rinaldo, che di gloria e di splendore</l>
     <l n="718">gli ha, come il sol le stelle, illuminati,</l>
     <l n="719">giunse al castello un giorno in su la nona;</l>
     <l n="720">né, fuor ch'un paggio, era con lui persona.</l>
    </lg>
    <lg n="91">
     <l n="721">Cagion del suo venir fu, che da Brava</l>
     <l n="722">ritornandosi un dì verso Parigi</l>
     <l n="723">(come v'ho detto che sovente andava</l>
     <l n="724">per ritrovar d'Angelica vestigi),</l>
     <l n="725">avea sentita la novella prava</l>
     <l n="726">del suo Viviano e del suo Malagigi,</l>
     <l n="727">ch'eran per esser dati al Maganzese;</l>
     <l n="728">e perciò ad Agrismonte la via prese.</l>
    </lg>
    <lg n="92">
     <l n="729">Dove intendendo poi ch'eran salvati,</l>
     <l n="730">e gli aversarii lor morti e distrutti,</l>
     <l n="731">e Marfisa e Ruggiero erano stati,</l>
     <l n="732">che gli aveano a quei termini ridutti;</l>
     <l n="733">e suoi fratelli e suoi cugin tornati</l>
     <l n="734">a Montalbano insieme erano tutti;</l>
     <l n="735">gli parve un'ora un anno di trovarsi</l>
     <l n="736">con esso lor là dentro ad abbracciarsi.</l>
    </lg>
    <lg n="93">
     <l n="737">Venne Rinaldo a Montalbano, e quivi</l>
     <l n="738">madre, moglie abbracciò, figli e fratelli,</l>
     <l n="739">e i cugini che dianzi eran captivi;</l>
     <l n="740">e parve, quando egli arrivò tra quelli,</l>
     <l n="741">dopo gran fame irondine ch'arrivi</l>
     <l n="742">col cibo in bocca ai pargoletti augelli.</l>
     <l n="743">E poi ch'un giorno vi fu stato o dui,</l>
     <l n="744">partissi, e fe' partire altri con lui.</l>
    </lg>
    <lg n="94">
     <l n="745">Ricciardo, Alardo, Ricciardetto, e d'essi</l>
     <l n="746">figli d'Amone, il più vecchio Guicciardo,</l>
     <l n="747">Malagigi e Vivian, si furon messi</l>
     <l n="748">in arme dietro al paladin gagliardo.</l>
     <l n="749">Bradamante aspettando che s'appressi</l>
     <l n="750">il tempo ch'al disio suo ne vien tardo,</l>
     <l n="751">inferma disse agli fratelli ch'era,</l>
     <l n="752">e non vòlse con lor venire in schiera.</l>
    </lg>
    <lg n="95">
     <l n="753">E ben lor disse il ver, ch'ella era inferma,</l>
     <l n="754">ma non per febbre o corporal dolore:</l>
     <l n="755">era il disio che l'alma dentro inferma,</l>
     <l n="756">e le fa alterazion patir d'amore.</l>
     <l n="757">Rinaldo in Montalban più non si ferma,</l>
     <l n="758">e seco mena di sua gente il fiore.</l>
     <l n="759">Come a Parigi appropinquosse, e quanto</l>
     <l n="760">Carlo aiutò, vi dirà l'altro canto.</l>
    </lg>
   </lg>
  </body>
 </text>
</TEI>