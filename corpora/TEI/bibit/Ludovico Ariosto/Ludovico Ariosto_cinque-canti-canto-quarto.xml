<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Cinque canti - CANTO QUARTO</title>
    <author>Ludovico Ariosto</author>
   </titleStmt>
   <extent>
    <measure unit="stanza">97</measure>
    <measure unit="line">776</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_cinque-canti-canto-quarto</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Cinque canti - CANTO QUARTO</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Cinque canti - CANTO QUARTO</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Donne mie care, il torto che mi fate</l>
     <l n="2">bene è il maggior che voi mai feste altrui:</l>
     <l n="3">che di me vi dolete et accusate</l>
     <l n="4">che nei miei versi io dica mal di vui,</l>
     <l n="5">che sopra tutti gli altri v'ho lodate,</l>
     <l n="6">come quel che son vostro e sempre fui:</l>
     <l n="7">io v'ho offeso, ignorante, in un sol loco;</l>
     <l n="8">vi lodo in tanti a studio, e mi val poco.</l>
    </lg>
    <lg n="2">
     <l n="9">Questo non dico a tutte, ché ne sono</l>
     <l n="10">di quelle ancor c'hanno il giudicio dritto,</l>
     <l n="11">che s'appigliano al più che ci è di buono,</l>
     <l n="12">e non a quel che per cianciare è scritto;</l>
     <l n="13">dàn facilmente a un leve error perdono,</l>
     <l n="14">né fan mortal un veni al delitto.</l>
     <l n="15">Pur, s'una m'odia, ancor che m'amin cento,</l>
     <l n="16">non mi par di restar però contento:</l>
    </lg>
    <lg n="3">
     <l n="17">ché, com'io tutte riverisco et amo,</l>
     <l n="18">e fo di voi, quanto si può far, stima,</l>
     <l n="19">così né che pur una m'odii bramo,</l>
     <l n="20">sia d'alta sorte o mediocre o d'ima.</l>
     <l n="21">Voi pur mi date il torto, et io mel chiamo;</l>
     <l n="22">concedo che v'ha offese la mia rima:</l>
     <l n="23">ma per una ch'in biasmo vostro s'oda,</l>
     <l n="24">son per farne udir mille in gloria e loda.</l>
    </lg>
    <lg n="4">
     <l n="25">Occasion non mi verrà di dire</l>
     <l n="26">in vostro onor, che preterir mai lassi;</l>
     <l n="27">e mi sforzerò ancor farla venire,</l>
     <l n="28">acciò il mondo empia e fin nel ciel trapassi;</l>
     <l n="29">e così spero vincer le vostr'ire,</l>
     <l n="30">se non sarete più dure che sassi:</l>
     <l n="31">pur, se sarete anco ostinate poi,</l>
     <l n="32">la colpa non più in me serà, ma in voi.</l>
    </lg>
    <lg n="5">
     <l n="33">Io non lasciai per amor vostro troppo</l>
     <l n="34">Gano allegrar di Bradamante presa,</l>
     <l n="35">ché venir da Valenza di galoppo</l>
     <l n="36">feci il signor d'Anglante in sua difesa;</l>
     <l n="37">et or costui che credea sciorre il groppo</l>
     <l n="38">di Gano, e far alle guerriere offesa,</l>
     <l n="39">a vostro onor udite anco in che guisa,</l>
     <l n="40">con tutti i suoi, trattar fo da Marfisa.</l>
    </lg>
    <lg n="6">
     <l n="41">Marfisa parve al stringer de la spada</l>
     <l n="42">una Furia che uscisse de lo inferno;</l>
     <l n="43">gli usberghi e gli elmi, ovunque il colpo cada,</l>
     <l n="44">più fragil son che le cannucce il verno;</l>
     <l n="45">o che giù al petto o almen che a' denti vada,</l>
     <l n="46">o che faccia del busto il capo esterno,</l>
     <l n="47">o che sparga cervella, o che triti ossa,</l>
     <l n="48">convien che uccida sempre ogni percossa.</l>
    </lg>
    <lg n="7">
     <l n="49">Dui ne partì fra la cintura e l'anche:</l>
     <l n="50">restar le gambe in sella e cadde il busto;</l>
     <l n="51">da la cima del capo un divise anche</l>
     <l n="52">fin su l'arcion, ch'andò in dui pezzi giusto;</l>
     <l n="53">tre ferì su le spalle o destre o manche;</l>
     <l n="54">e tre volte uscì il colpo acre e robusto</l>
     <l n="55">sotto la poppa dal contrario lato:</l>
     <l n="56">dieci passò da l'uno all'altro lato.</l>
    </lg>
    <lg n="8">
     <l n="57">Lungo saria voler tutti gli colpi</l>
     <l n="58">de la spada crudel, dritti e riversi,</l>
     <l n="59">quanti ne sveni, quanti snervi e spolpi,</l>
     <l n="60">quanti ne tronchi e fenda porre in versi.</l>
     <l n="61">Chi fia che Lupo di viltade incolpi,</l>
     <l n="62">e gli altri in fuga appresso a lui conversi,</l>
     <l n="63">poi che dal brando che gli uccide e strugge</l>
     <l n="64">difender non si può se non chi fugge?</l>
    </lg>
    <lg n="9">
     <l n="65">Creduto avea la figlia di Beatrice</l>
     <l n="66">d'esser venuta a far quivi battaglia,</l>
     <l n="67">e si ritrova giunta spettatrice</l>
     <l n="68">di quanto in armi la cognata vaglia:</l>
     <l n="69">ché non è alcun del numero infelice</l>
     <l n="70">ch'a lei s'accosti pur, non che l'assaglia:</l>
     <l n="71">che fan pur troppo, senza altri assalire,</l>
     <l n="72">se puon, volgendo il dosso, indi fuggire.</l>
    </lg>
    <lg n="10">
     <l n="73">D'ogni salute or disperato Gano,</l>
     <l n="74">di corvi, d'avoltor ben si vede ésca;</l>
     <l n="75">ché, poi che questo aiuto è stato vano,</l>
     <l n="76">altro non sa veder che gli riesca.</l>
     <l n="77">Lo trasser le cognate a Mont'Albano,</l>
     <l n="78">che più che morte par che gli rincresca;</l>
     <l n="79">e fin ch'altro di lui s'abbia a disporre,</l>
     <l n="80">lo fan calar nel piè giù d'una torre.</l>
    </lg>
    <lg n="11">
     <l n="81">Ruggiero intanto al suo viaggio intento,</l>
     <l n="82">ch'ancor nulla sapea di questo caso,</l>
     <l n="83">carcando or l'orza et or la poggia al vento,</l>
     <l n="84">facea le prore andar volte all'occaso.</l>
     <l n="85">Ogni lito di Francia più di cento</l>
     <l n="86">miglia lontano a dietro era rimaso.</l>
     <l n="87">Tutta la Spagna, che non sa a ch'effetto</l>
     <l n="88">l'armata il suo mar solchi, è in gran sospetto.</l>
    </lg>
    <lg n="12">
     <l n="89">La città nominata da l'antico</l>
     <l n="90">Barchino Annon, tumultuar si vede;</l>
     <l n="91">Taracona e Valenza, e il lito aprico</l>
     <l n="92">a cui l'Alano e il Gotto il nome diede;</l>
     <l n="93">Cartagenia, Almeria, con ogni vico,</l>
     <l n="94">de' bellicosi Vandali già sede;</l>
     <l n="95">Malica, Saravigna, fin là dove</l>
     <l n="96">la strada al mar diede il figliuol di Giove.</l>
    </lg>
    <lg n="13">
     <l n="97">Avea Ruggier lasciato poche miglia</l>
     <l n="98">Tariffa a dietro, e da la destra sponda</l>
     <l n="99">vede le Cade, e più lontan Siviglia,</l>
     <l n="100">e ne le poppe avea l'aura seconda;</l>
     <l n="101">quando a un tratto di man, con maraviglia,</l>
     <l n="102">un'isoletta uscir vide de l'onda:</l>
     <l n="103">isola pare, et era una balena</l>
     <l n="104">che fuor dal mar scopria tutta la schena.</l>
    </lg>
    <lg n="14">
     <l n="105">L'apparir del gran mostro, che ben diece</l>
     <l n="106">passi del mar con tutto il dosso usciva,</l>
     <l n="107">correr all'armi i naviganti fece,</l>
     <l n="108">et a molti bramar d'essere a riva.</l>
     <l n="109">Saette e sassi e foco acceso in pece</l>
     <l n="110">da tutto il stuolo in gran rumor veniva</l>
     <l n="111">di timpani e di trombe, e tanti gridi,</l>
     <l n="112">che facea il ciel, non che sonare i lidi.</l>
    </lg>
    <lg n="15">
     <l n="113">Poco lor giova ir l'acqua e l'aer vano</l>
     <l n="114">di percosse e di strepiti ferendo:</l>
     <l n="115">che non si fa per questo più lontano,</l>
     <l n="116">né più si fa vicino il pesce orrendo;</l>
     <l n="117">quanto un sasso gittar si può con mano,</l>
     <l n="118">quel vien l'armata tuttavia seguendo:</l>
     <l n="119">sempre le appar col smisurato fianco</l>
     <l n="120">ora dal destro lato, ora dal manco.</l>
    </lg>
    <lg n="16">
     <l n="121">Andar tre giorni et altre tante notti,</l>
     <l n="122">quanto il corso dal stretto al Tago dura,</l>
     <l n="123">che sempre di restar sommersi e rotti</l>
     <l n="124">dal vivo e mobil scoglio ebbon paura:</l>
     <l n="125">gli assalse il quarto dì, che già condotti</l>
     <l n="126">eran sopra Lisbona, un'altra cura:</l>
     <l n="127">ché scoperson l'armata di Ricardo</l>
     <l n="128">che contra lor venia dal mar Picardo.</l>
    </lg>
    <lg n="17">
     <l n="129">Insieme si conobbero l'armate,</l>
     <l n="130">tosto che l'una ebbe de l'altra vista:</l>
     <l n="131">Ruggier si crede ch'ambe sian mandate</l>
     <l n="132">perché lor meno il Lusitan resista;</l>
     <l n="133">e non che, per zizanie seminate</l>
     <l n="134">da Gano, l'una l'altra abbia a far trista:</l>
     <l n="135">non sa il meschin che colui sia venuto</l>
     <l n="136">per ruinarlo, e non per darli aiuto.</l>
    </lg>
    <lg n="18">
     <l n="137">Fa sugli arbori tutti e in ogni gabbia</l>
     <l n="138">e le bandiere stendere e i pennoni,</l>
     <l n="139">dare ai tamburi, e gonfiar guance e labbia</l>
     <l n="140">a trombe, a corni, a pifari, a bussoni:</l>
     <l n="141">come allegrezza et amicizia s'abbia</l>
     <l n="142">quivi a mostrar, fa tutti i segni buoni;</l>
     <l n="143">gittar fa in acqua i palischermi, e gente</l>
     <l n="144">a salutarlo manda umanamente.</l>
    </lg>
    <lg n="19">
     <l n="145">Ma quel di Normandia, ch'assai diverso</l>
     <l n="146">dal buon Ruggier ha in ogni parte il core,</l>
     <l n="147">al suo vantaggio intento, non fa verso</l>
     <l n="148">lui segno alcun di gaudio né d'amore;</l>
     <l n="149">ma, con disir di romperlo e sommerso</l>
     <l n="150">quivi lasciar, ne vien senza rumore;</l>
     <l n="151">e scostandosi in mar, l'aura seconda</l>
     <l n="152">si tolle in poppa, ove Ruggier l'ha in sponda.</l>
    </lg>
    <lg n="20">
     <l n="153">Poi che vide Ruggiero assenzo al mèle,</l>
     <l n="154">armi a' saluti, odio all'amore opporse;</l>
     <l n="155">e che, ma tardi, del voler crudele</l>
     <l n="156">del capitan di Normandia s'accorse;</l>
     <l n="157">né più poter montar sopra le vele</l>
     <l n="158">di lui, né per fuggir di mezo tòrse,</l>
     <l n="159">si volse e diede a' suoi duri conforti,</l>
     <l n="160">ch'invendicati almen non fosser morti.</l>
    </lg>
    <lg n="21">
     <l n="161">L'armata de' Normandi urta e fracassa</l>
     <l n="162">ciò che tra via, cacciando Borea, intoppa;</l>
     <l n="163">e prore e sponde al mare aperte lassa,</l>
     <l n="164">da non le serrar poi chiovi né stoppa:</l>
     <l n="165">ch'ogni sua nave al mezo, ove è più bassa,</l>
     <l n="166">vince dei Provenzal la maggior poppa.</l>
     <l n="167">Ruggier, col disvantaggio che ciascuna</l>
     <l n="168">nave ha minor, ne sostien sei contr'una.</l>
    </lg>
    <lg n="22">
     <l n="169">Il naviglio maggior d'ogni normando,</l>
     <l n="170">che nel castel da poppa avea Ricardo,</l>
     <l n="171">per l'alto un pezzo era venuto orzando:</l>
     <l n="172">come su l'ali il pellegrin gagliardo,</l>
     <l n="173">che mentre va per l'aria volteggiando,</l>
     <l n="174">non leva mai da la riviera il sguardo;</l>
     <l n="175">e vista alzar la preda ch'egli attende,</l>
     <l n="176">come folgor dal ciel ratto giù scende.</l>
    </lg>
    <lg n="23">
     <l n="177">Così Ricardo, poi che in mar si tenne</l>
     <l n="178">alquanto largo, e vedut'ebbe il legno</l>
     <l n="179">con che venia Ruggier, tutte l'antenne</l>
     <l n="180">fece carcar fino all'estremo segno;</l>
     <l n="181">e, sì come era sopra vento, venne</l>
     <l n="182">ad investire, e riuscì il disegno:</l>
     <l n="183">ché tutto a un tempo fur l'àncore gravi</l>
     <l n="184">d'alto gittate ad attaccar le navi;</l>
    </lg>
    <lg n="24">
     <l n="185">e correndo alle gomone in aita</l>
     <l n="186">più d'una mano, i legni gionti furo.</l>
     <l n="187">Da pal di ferro intanto e da infinita</l>
     <l n="188">copia di dardi era nissun sicuro:</l>
     <l n="189">che da le gagge ne cadea, con trita</l>
     <l n="190">calzina e solfo acceso, un nembo scuro:</l>
     <l n="191">né quei di sotto a ritrovar si vanno</l>
     <l n="192">con minor crudeltà, con minor danno.</l>
    </lg>
    <lg n="25">
     <l n="193">Quelli di Normandia, che di luogo alto</l>
     <l n="194">e di numero avean molto vantaggio,</l>
     <l n="195">nel legno di Ruggier féro il mal salto,</l>
     <l n="196">dal furor tratti e dal lor gran coraggio;</l>
     <l n="197">ma tosto si pentir del folle assalto:</l>
     <l n="198">ché non patendo il buon Ruggier l'oltraggio,</l>
     <l n="199">presto di lor, con bel menar de mani,</l>
     <l n="200">fe' squarzi e tronchi e gran pezzi da cani;</l>
    </lg>
    <lg n="26">
     <l n="201">e via più a sé valer la spada fece,</l>
     <l n="202">che 'l vantaggio del legno lor non valse,</l>
     <l n="203">o perché contra quattro fosson diece:</l>
     <l n="204">con tanta forza e tanto ardir gli assalse!</l>
     <l n="205">Fe' di negra parer rossa la pece,</l>
     <l n="206">e rosseggiar intorno l'acque salse:</l>
     <l n="207">ché da prora e da poppa e da le sponde</l>
     <l n="208">molti a gran colpi fe' saltar ne l'onde.</l>
    </lg>
    <lg n="27">
     <l n="209">Fattosi piazza, e visto sul naviglio</l>
     <l n="210">che non era uom se non de' suoi rimaso,</l>
     <l n="211">ad una scala corse a dar di piglio,</l>
     <l n="212">per montar sopra quel di maggior vaso;</l>
     <l n="213">ma veduto Ricardo il gran periglio</l>
     <l n="214">in che incorrer potea, provide al caso:</l>
     <l n="215">fu la provision per lui sicura,</l>
     <l n="216">ma mostrò di pochi altri tener cura.</l>
    </lg>
    <lg n="28">
     <l n="217">Mentre i compagni difendean il loco,</l>
     <l n="218">andò alli schiffi e fe' gettarli all'acque:</l>
     <l n="219">quattro o sei n'avisò; ma il numer poco</l>
     <l n="220">fu verso agli altri a chi la cosa tacque.</l>
     <l n="221">Poi fe' in più parti al legno porre il foco,</l>
     <l n="222">ch'ivi non molto addormentato giacque;</l>
     <l n="223">ma di Ruggier la nave accese ancora,</l>
     <l n="224">e da le poppe andò sin alla prora.</l>
    </lg>
    <lg n="29">
     <l n="225">Ricardo si salvò dentro ai batelli,</l>
     <l n="226">e seco alcuni suoi ch'ebbe più cari;</l>
     <l n="227">e sopra un legno si fe' por di quelli</l>
     <l n="228">ch'in sua conserva avean solcati i mari:</l>
     <l n="229">indi mandò tutti i minor vasselli</l>
     <l n="230">a trar i suoi dei salsi flutti amari:</l>
     <l n="231">che per fuggir l'ardente dio di Lenno</l>
     <l n="232">in braccio a Teti et a Nettun si denno.</l>
    </lg>
    <lg n="30">
     <l n="233">Ruggier non avea schiffo ove salvarse,</l>
     <l n="234">ché, come ho detto, il suo mandato avea</l>
     <l n="235">a salutar Ricardo et allegrarse</l>
     <l n="236">di quel di che doler più si dovea;</l>
     <l n="237">né all'altre navi sue, ch'erano sparse</l>
     <l n="238">per tutto il mar, ricorso aver potea:</l>
     <l n="239">sì che, tardando un poco, ha da morire</l>
     <l n="240">nel foco quivi, o in mar se vuol fuggire.</l>
    </lg>
    <lg n="31">
     <l n="241">Vede in prua, vede in poppa e ne le sponde</l>
     <l n="242">crescer la fiamma, e per tutte le bande:</l>
     <l n="243">ben certo è di morir, ma si confonde,</l>
     <l n="244">se meglio sia nel foco o nel mar grande:</l>
     <l n="245">pur si risolve di morir ne l'onde,</l>
     <l n="246">acciò la morte in lungo un poco mande:</l>
     <l n="247">così spicca un gran salto da la nave</l>
     <l n="248">in mezo il mar, di tutte l'armi grave.</l>
    </lg>
    <lg n="32">
     <l n="249">Qual suol vedersi in lucida onda e fresca</l>
     <l n="250">di tranquillo vivai correr la lasca</l>
     <l n="251">al pan che getti il pescator, o all'ésca</l>
     <l n="252">ch'in ramo alcun de le sue rive nasca;</l>
     <l n="253">tal la balena, che per lunga tresca</l>
     <l n="254">segue Ruggier perché di lui si pasca,</l>
     <l n="255">visto il salto, v'accorre, e senza noia</l>
     <l n="256">con un gran sorso d'acqua se lo ingoia.</l>
    </lg>
    <lg n="33">
     <l n="257">Ruggier, che s'era abbandonato e al tutto</l>
     <l n="258">messo per morto, dal timor confuso,</l>
     <l n="259">non s'avvide al cader, come condutto</l>
     <l n="260">fosse in quel luogo tenebroso e chiuso;</l>
     <l n="261">ma perché gli parea fetido e brutto,</l>
     <l n="262">esser spirto pensò di vita escluso,</l>
     <l n="263">il qual fosse dal Giudice superno</l>
     <l n="264">mandato in purgatorio o giù all'inferno.</l>
    </lg>
    <lg n="34">
     <l n="265">Stava in gran tema del foco penace,</l>
     <l n="266">di che avea ne la nuova Fé già inteso.</l>
     <l n="267">Era come una grotta ampia e capace</l>
     <l n="268">l'oscurissimo ventre ove era sceso:</l>
     <l n="269">sente che sotto i piedi arena giace,</l>
     <l n="270">che cede, ovunque egli la calchi, al peso:</l>
     <l n="271">brancolando le man quanto può stende</l>
     <l n="272">da l'un lato e da l'altro, e nulla prende.</l>
    </lg>
    <lg n="35">
     <l n="273">Si pone a Dio, con umiltà di mente,</l>
     <l n="274">de' suoi peccati a dimandar perdono,</l>
     <l n="275">che non lo danni alla infelice gente</l>
     <l n="276">di quei ch'al ciel mai per salir non sono.</l>
     <l n="277">Mentre che in ginocchion divotamente</l>
     <l n="278">sta così orando al basso curvo e prono,</l>
     <l n="279">un picciol lumicin d'una lucerna</l>
     <l n="280">vide apparir lontan per la caverna.</l>
    </lg>
    <lg n="36">
     <l n="281">Esser Caron lo giudicò da lunge,</l>
     <l n="282">che venisse a portarlo all'altra riva:</l>
     <l n="283">s'avvide, poi che più vicin gli giunge,</l>
     <l n="284">che senza barca a sciutto piè veniva.</l>
     <l n="285">La barba alla cintura si congiunge,</l>
     <l n="286">le spalle il bianco crin tutto copriva;</l>
     <l n="287">ne la destra una rete avea, a costume</l>
     <l n="288">di pescator; ne la sinistra un lume.</l>
    </lg>
    <lg n="37">
     <l n="289">Ruggier lo vedea appresso, et era in forse</l>
     <l n="290">se fosse uom vivo, o pur fantasma et ombra.</l>
     <l n="291">Tosto che del splendor l'altro s'accorse</l>
     <l n="292">che feria l'armi e si spargea per l'ombra,</l>
     <l n="293">si trasse a dietro e per fuggir si torse,</l>
     <l n="294">come destrier che per camino adombra;</l>
     <l n="295">ma poi che si mirar l'un l'altro meglio,</l>
     <l n="296">Ruggier fu il primo a dimandar al veglio:</l>
    </lg>
    <lg n="38">
     <l n="297">— Dimmi, padre, s'io vivo o s'io son morto,</l>
     <l n="298">s'io sono al mondo o pur sono all'inferno:</l>
     <l n="299">questo so ben, ch'io fui dal mar absorto;</l>
     <l n="300">ma se per ciò morissi, non discerno.</l>
     <l n="301">Perché mi veggo armato, mi conforto</l>
     <l n="302">ch'io non sia spirto dal mio corpo esterno;</l>
     <l n="303">ma poi l'esser rinchiuso in questo fondo</l>
     <l n="304">fa ch'io tema esser morto e fuor del mondo.</l>
    </lg>
    <lg n="39">
     <l n="305">— Figliuol, — rispose il vecchio — tu sei vivo,</l>
     <l n="306">com'anch'io son; ma fòra meglio molto</l>
     <l n="307">esser di vita l'uno e l'altro privo,</l>
     <l n="308">che nel mostro marin viver sepolto.</l>
     <l n="309">Tu sei d'Alcina, se non sai, captivo:</l>
     <l n="310">ella t'ha il laccio teso, e al fin t'ha colto,</l>
     <l n="311">come colse me ancora, con parecchi</l>
     <l n="312">altri che ci vedrai, giovani e vecchi.</l>
    </lg>
    <lg n="40">
     <l n="313">Vedendoti qui dentro, non accade</l>
     <l n="314">di darti cognizion chi Alcina sia;</l>
     <l n="315">che se tu non avessi sua amistade</l>
     <l n="316">avuta prima, ciò non t'avverria.</l>
     <l n="317">In India vedut'hai la quantitade</l>
     <l n="318">de le conversion che questa ria</l>
     <l n="319">ha fatto in fere, in fonti, in sassi, in piante,</l>
     <l n="320">dei cavallier di ch'ella è stata amante.</l>
    </lg>
    <lg n="41">
     <l n="321">Quei che, per nuovi successor, men cari</l>
     <l n="322">le vengono, muta ella in varie forme;</l>
     <l n="323">ma quei che se ne fuggon, che son rari,</l>
     <l n="324">sì come esserne un tu credo di apporme,</l>
     <l n="325">quando giunger li può negli ampli mari</l>
     <l n="326">(però che mai non ne abbandona l'orme),</l>
     <l n="327">gli caccia in ventre a quest'orribil pesce,</l>
     <l n="328">donde mai vivo o morto alcun non esce.</l>
    </lg>
    <lg n="42">
     <l n="329">Le Fate hanno tra lor tutta partita</l>
     <l n="330">e l'abitata e la deserta terra:</l>
     <l n="331">l'una ne l'Indo può, l'altra nel Scita,</l>
     <l n="332">questa può in Spagna e quella in Inghilterra;</l>
     <l n="333">e ne l'altrui ciascuna è proibita</l>
     <l n="334">di metter mano, et è punita ch'erra:</l>
     <l n="335">ma comune fra lor tutto il mare hanno,</l>
     <l n="336">e ponno a chi lor par quivi far danno.</l>
    </lg>
    <lg n="43">
     <l n="337">Tu vederai qua giù, scendendo al basso,</l>
     <l n="338">degli infelici amanti i scuri avelli,</l>
     <l n="339">de' quali è alcun sì antico, che nel sasso</l>
     <l n="340">gli nomi non si puon legger di quelli.</l>
     <l n="341">Qui crespo e curvo, qui debole e lasso</l>
     <l n="342">m'ha fatto il tempo, e tutti bianchi i velli;</l>
     <l n="343">che quando venni, a pena uscìan dal mento</l>
     <l n="344">com'oro i peli ch'or vedi d'argento.</l>
    </lg>
    <lg n="44">
     <l n="345">Quanti anni sien non saprei dir, ch'io scesi</l>
     <l n="346">in queste d'ogni tempo oscure grotte:</l>
     <l n="347">che qui né gli anni annoverar né i mesi,</l>
     <l n="348">né si può il dì conoscer da la notte.</l>
     <l n="349">Duo vecchi ci trovai, dai quali intesi</l>
     <l n="350">quel da che fur le mie speranze rotte:</l>
     <l n="351">che più de la mia età ci avean consunto,</l>
     <l n="352">et io gli giunsi a sepelire a punto.</l>
    </lg>
    <lg n="45">
     <l n="353">E mi narrar che, quando giovenetti</l>
     <l n="354">ci vennero, alcun'altri avean trovati,</l>
     <l n="355">che similmente d'Alcina diletti,</l>
     <l n="356">di poi qui presi e posti erano stati:</l>
     <l n="357">sì che, figliuol, non converrà ch'aspetti</l>
     <l n="358">riveder mai più gli uomini beati,</l>
     <l n="359">ma con noi che tre eramo, et ora teco</l>
     <l n="360">siam quattro, starti in questo ventre cieco.</l>
    </lg>
    <lg n="46">
     <l n="361">Ci rimasi io già solo, e poscia dui,</l>
     <l n="362">poi da venti dì in qua tre fatti eramo,</l>
     <l n="363">et oggi quattro, essendo tu con nui:</l>
     <l n="364">ch'in tanto mal grand'aventura chiamo</l>
     <l n="365">che tu ci trovi compagnia, con cui</l>
     <l n="366">pianger possi il tuo stato oscuro e gramo;</l>
     <l n="367">e non abbi a provar l'affanno e 'l duolo</l>
     <l n="368">che quel tempo io provai che ci fui solo. —</l>
    </lg>
    <lg n="47">
     <l n="369">Come ad udir sta il misero il processo</l>
     <l n="370">de' falli suoi che l'han dannato a morte,</l>
     <l n="371">così turbato e col capo demesso</l>
     <l n="372">udia Ruggier la sua infelice sorte.</l>
     <l n="373">— Rimedio altro non ci è — soggiunse appresso</l>
     <l n="374">il vecchio — che di oprar l'animo forte.</l>
     <l n="375">Meco verrai dove, secondo il loco,</l>
     <l n="376">l'industria e il tempo n'ha adagiati un poco.</l>
    </lg>
    <lg n="48">
     <l n="377">Ma voglio proveder prima di cena,</l>
     <l n="378">che qui sempre però non si digiuna. —</l>
     <l n="379">Così dicendo, Ruggier indi mena,</l>
     <l n="380">cedendo al lume l'ombra e l'aria bruna,</l>
     <l n="381">dove l'acqua per bocca alla balena</l>
     <l n="382">entra, e nel ventre tutta si raguna:</l>
     <l n="383">quivi con la sua rete il vecchio scese</l>
     <l n="384">e di più forme pesci in copia prese.</l>
    </lg>
    <lg n="49">
     <l n="385">Poi, con la rete in collo e il lume in mano,</l>
     <l n="386">la via a Ruggier per strani groppi scorse:</l>
     <l n="387">al salir et al scendere la mano</l>
     <l n="388">ai stretti passi anco talor gli porse.</l>
     <l n="389">Tratto ch'un miglio o più l'ebbe lontano,</l>
     <l n="390">con gli altri dui compagni al fin trovorse</l>
     <l n="391">in più capace luogo, ove all'esempio</l>
     <l n="392">d'una moschea, fatto era un picciol tempio.</l>
    </lg>
    <lg n="50">
     <l n="393">Chiaro vi si vedea come di giorno,</l>
     <l n="394">per le spesse lucerne ch'eran poste</l>
     <l n="395">in mezzo e per gli canti e d'ogn'intorno,</l>
     <l n="396">fatte di nicchi di marine croste:</l>
     <l n="397">a dar lor l'oglio traboccava il corno,</l>
     <l n="398">ché non è quivi cosa che men coste,</l>
     <l n="399">pei molti capidogli che divora</l>
     <l n="400">e vivi ingoia il mostro ad ora ad ora.</l>
    </lg>
    <lg n="51">
     <l n="401">Una stanza alla chiesa era vicina,</l>
     <l n="402">di più famiglia che la lor capace,</l>
     <l n="403">dove su bene asciutta alga marina</l>
     <l n="404">nei canti alcun commodo letto giace.</l>
     <l n="405">Tengono in mezo il fuoco la cucina:</l>
     <l n="406">che fatto avea l'artefice sagace,</l>
     <l n="407">che per lungo condutto di fuor esce</l>
     <l n="408">il fumo, ai luoghi onde sospira il pesce.</l>
    </lg>
    <lg n="52">
     <l n="409">Tosto che pon Ruggier là dentro il piede,</l>
     <l n="410">vi riconosce Astolfo paladino,</l>
     <l n="411">che mal contento in un dei letti siede,</l>
     <l n="412">tra sé piangendo il suo fero destino.</l>
     <l n="413">Lo corre ad abbracciar, come lo vede:</l>
     <l n="414">gli leva Astolfo incontro il viso chino:</l>
     <l n="415">e come lui Ruggier esser conosce,</l>
     <l n="416">rinuova i pianti, e fa maggior l'angosce.</l>
    </lg>
    <lg n="53">
     <l n="417">Poi che piangendo all'abbracciar più d'una</l>
     <l n="418">e di due volte ritornati furo,</l>
     <l n="419">l'un l'altro dimandò da qual fortuna</l>
     <l n="420">fosson dannati in quel gran ventre oscuro.</l>
     <l n="421">Ruggier narrò quel ch'io v'ho già de l'una</l>
     <l n="422">e l'altra armata detto, il caso oscuro,</l>
     <l n="423">e di Ricardo senza fin si dolse;</l>
     <l n="424">Astolfo poi così la lingua sciolse:</l>
    </lg>
    <lg n="54">
     <l n="425">— Dal mio peccato (che accusar non voglio</l>
     <l n="426">la mia fortuna) questo mal mi avviene.</l>
     <l n="427">Tu di Ricardo, io sol di me mi doglio:</l>
     <l n="428">tu pati a torto, io con ragion le pene.</l>
     <l n="429">Ma, per aprirti chiaramente il foglio</l>
     <l n="430">sì che l'istoria mia si vegga bene,</l>
     <l n="431">tu déi saper che non son molti mesi</l>
     <l n="432">ch'andai di Francia a riveder mie' Inglesi.</l>
    </lg>
    <lg n="55">
     <l n="433">Quivi, per chiari e replicati avisi</l>
     <l n="434">essendo più che certo de la guerra</l>
     <l n="435">che 'l re di Danismarca e i Dazii e i Frisi</l>
     <l n="436">apparecchiato avean contra Inghilterra;</l>
     <l n="437">ove il bisogno era maggior mi misi,</l>
     <l n="438">per lor vietar il dismontar in terra,</l>
     <l n="439">dentro un castel che fu per guardia sito</l>
     <l n="440">di quella parte ov'è men forte il lito:</l>
    </lg>
    <lg n="56">
     <l n="441">ché da quel canto il re mio padre Otton</l>
     <l n="442">temea che fosse l'isola assalita.</l>
     <l n="443">Signor di quel castell'era un barone</l>
     <l n="444">ch'avea la moglie di beltà infinita;</l>
     <l n="445">la qual tosto ch'io vidi, ogni ragione,</l>
     <l n="446">ogni onestà da me fece partita;</l>
     <l n="447">e tutto il mio voler, tutto il mio core</l>
     <l n="448">diedi in poter del scelerato amore.</l>
    </lg>
    <lg n="57">
     <l n="449">E senza aver all'onor mio riguardo</l>
     <l n="450">che quivi ero signor, egli vassallo</l>
     <l n="451">(ché contra un debol, quanto è più gagliardo</l>
     <l n="452">chi le forze usa, tanto è maggior fallo),</l>
     <l n="453">poi che dei prieghi ire il rimedio tardo</l>
     <l n="454">e vidi lei più dura che metallo,</l>
     <l n="455">all'insidie aguzzar prima l'ingegno,</l>
     <l n="456">et indi alla violenzia ebbi il disegno.</l>
    </lg>
    <lg n="58">
     <l n="457">E perché, come i modi miei non molto</l>
     <l n="458">erano onesti, così ancor né ascosi,</l>
     <l n="459">fui dal marito in tal sospetto tolto,</l>
     <l n="460">che in lei guardar passò tutti i gelosi.</l>
     <l n="461">Per questo non pensar che 'l desir stolto</l>
     <l n="462">in me s'allenti o che giamai riposi;</l>
     <l n="463">et uso atti e parole in sua presenza</l>
     <l n="464">da far romper a Giobbe la pacienza.</l>
    </lg>
    <lg n="59">
     <l n="465">E perché aveva pur quivi rispetto</l>
     <l n="466">d'usar le forze alla scoperta seco,</l>
     <l n="467">dov'era tanto populo, in conspetto</l>
     <l n="468">de' principi e baron che v'eran meco;</l>
     <l n="469">pur pensai di sforzarlo, ma l'effetto</l>
     <l n="470">coprire, e lui far in vederlo cieco;</l>
     <l n="471">e mezzo a questo un cavalier trovai,</l>
     <l n="472">il qual molt'era suo, ma mio più assai.</l>
    </lg>
    <lg n="60">
     <l n="473">A' preghi miei, costui gli fe' vedere</l>
     <l n="474">com'era mal accorto e poco saggio</l>
     <l n="475">a tener dov'io fossi la mogliere,</l>
     <l n="476">che sol studiava in procacciargli oltraggio;</l>
     <l n="477">e saria più laudabile parere,</l>
     <l n="478">tosto che m'accadesse a far viaggio</l>
     <l n="479">da un loco a un altro, com'era mia usanza,</l>
     <l n="480">di salvar quella in più sicura stanza.</l>
    </lg>
    <lg n="61">
     <l n="481">Còrre il tempo potea la prima volta</l>
     <l n="482">che, per non ritornar la sera, andassi:</l>
     <l n="483">che spesso aveva in uso andar in volta</l>
     <l n="484">per riparar, per riveder i passi.</l>
     <l n="485">Gualtier (che così avea nome) l'ascolta,</l>
     <l n="486">né vuol ch'indarno il buon consiglio passi:</l>
     <l n="487">pensa mandarla in Scozia, ove di quella</l>
     <l n="488">il padre era signor di più castella.</l>
    </lg>
    <lg n="62">
     <l n="489">Quindi segretamente alcune some</l>
     <l n="490">de le sue miglior cose in Scozia invia.</l>
     <l n="491">Io do la voce d'ir a Londra; e, come</l>
     <l n="492">mi par il tempo, un dì mi metto in via;</l>
     <l n="493">et ei con Cinzia sua (che così ha nome),</l>
     <l n="494">senza sospetto di trovar tra via</l>
     <l n="495">cosa ch'all'andar suo fosse molesta,</l>
     <l n="496">del castello esce, et entra in la foresta.</l>
    </lg>
    <lg n="63">
     <l n="497">Con donne e con famigli disarmati</l>
     <l n="498">la via più dritta inverso Scozia prese:</l>
     <l n="499">non molto andò, che cadde negli aguati,</l>
     <l n="500">ne l'insidie che i miei li avean già tese.</l>
     <l n="501">Avev'io alcuni miei fedel mandati,</l>
     <l n="502">che co' visi coperti in strano arnese</l>
     <l n="503">gli furo adosso, e tolser la consorte,</l>
     <l n="504">e a lui di grazia fu campar da morte.</l>
    </lg>
    <lg n="64">
     <l n="505">Quella portano in fretta entro una torre,</l>
     <l n="506">fuor de la gente, in loco assai rimoto;</l>
     <l n="507">donde a me senza indugio un messo corre,</l>
     <l n="508">il qual mi fa tutto il successo noto.</l>
     <l n="509">Io già avea detto di volermi tòrre</l>
     <l n="510">de l'isola; e la causa di tal moto</l>
     <l n="511">era, ch'udiva esser Rinaldo a Carlo</l>
     <l n="512">fatto nemico, et io volea aiutarlo.</l>
    </lg>
    <lg n="65">
     <l n="513">Alli amici fo motto; e, come io voglia</l>
     <l n="514">passar quel giorno, inverso il mar mi movo;</l>
     <l n="515">poi mi nascondo, et armi muto e spoglia,</l>
     <l n="516">e piglio a' miei servigi un scudier novo;</l>
     <l n="517">e per le selve ove meno ir si soglia,</l>
     <l n="518">verso la torre ascosa via ritrovo;</l>
     <l n="519">e dove è più solinga e strana et erma,</l>
     <l n="520">incontro una donzella che mi ferma,</l>
    </lg>
    <lg n="66">
     <l n="521">e dice: «Astolfo, giovaràtti poco»</l>
     <l n="522">che mi chiamò per nome «andar di piatto;</l>
     <l n="523">che ben sarai trovato, e a tempo e a loco</l>
     <l n="524">ti punirà quello a chi ingiuria hai fatto.»</l>
     <l n="525">Così dice; e ne va poi come foco</l>
     <l n="526">che si vede pel ciel discorrer ratto:</l>
     <l n="527">la vuo' seguir; ma sì corre, anzi vola,</l>
     <l n="528">che replicar non posso una parola.</l>
    </lg>
    <lg n="67">
     <l n="529">E se n'andò quel dì medesimo anco</l>
     <l n="530">a ritrovar Gualtiero afflitto e mesto,</l>
     <l n="531">che per dolor si battea il petto e 'l fianco,</l>
     <l n="532">e gli fe' tutto il caso manifesto:</l>
     <l n="533">non già ch'alcun me lo dicessi, e manco</l>
     <l n="534">che con gli occhi i'l vedessi, io dico questo;</l>
     <l n="535">ma, così, discorrendo con la mente,</l>
     <l n="536">veggo che non puote esser altramente.</l>
    </lg>
    <lg n="68">
     <l n="537">Conietturando, similmente, seppi</l>
     <l n="538">esser costei d'Alcina messaggera;</l>
     <l n="539">che dal dì ch'io mi sciolsi dai suoi ceppi,</l>
     <l n="540">sempre venuta insidiando m'era.</l>
     <l n="541">Come ho detto, costei Gualtier pei greppi</l>
     <l n="542">pianger trovò di sua fortuna fiera;</l>
     <l n="543">né chi offeso l'avea gli mostra solo,</l>
     <l n="544">ma il modo ancor di vendicar suo duolo.</l>
    </lg>
    <lg n="69">
     <l n="545">E lo pon, come suol porre alla posta</l>
     <l n="546">il mastro de la caccia i spiedi e i cani;</l>
     <l n="547">e tanto fa, ch'un mio corrier, ch'in posta</l>
     <l n="548">mandav'a Antona, gli fa andar in mani.</l>
     <l n="549">Io scrivea a un mio, ch'ivi tenea a mia posta</l>
     <l n="550">un legno per portarmi agli Aquitani,</l>
     <l n="551">il giorno ch'io volea che fosse a punto</l>
     <l n="552">in certa spiaggia per levarmi giunto.</l>
    </lg>
    <lg n="70">
     <l n="553">Né in Antona volea né in altro porto,</l>
     <l n="554">per non lasciar conoscermi, imbarcarmi:</l>
     <l n="555">del segno ancora io lo faceva accorto</l>
     <l n="556">col qual volea dal lito a lui mostrarmi,</l>
     <l n="557">acciò stando sul mar tuttavia sorto</l>
     <l n="558">mandasse il palischermo indi a levarmi;</l>
     <l n="559">et, all'incontro, il segno che dovessi</l>
     <l n="560">far egli a me in la lettera gli espressi.</l>
    </lg>
    <lg n="71">
     <l n="561">Ben fu Gualtier de la ventura lieto,</l>
     <l n="562">che sì gli apria la strada alla vendetta.</l>
     <l n="563">Fe' che tornar non poté il messo, e, cheto,</l>
     <l n="564">dov'era un suo fratel se n'andò in fretta,</l>
     <l n="565">e lo pregò che gli armasse in segreto</l>
     <l n="566">un legno di fedele gente eletta.</l>
     <l n="567">Avuto il legno, il buon Gualtiero corse</l>
     <l n="568">al capo di Lusarte, e quivi sorse.</l>
    </lg>
    <lg n="72">
     <l n="569">Vicino a questo mar sedea la rocca,</l>
     <l n="570">dove aspettava in parte assai selvaggia,</l>
     <l n="571">sì ch'apparir veggo lontan la cocca</l>
     <l n="572">col segno da me dato in su la gaggia:</l>
     <l n="573">io, d'altra parte, quel ch'a me far tocca</l>
     <l n="574">gli mostro da la torre e da la spiaggia.</l>
     <l n="575">Manda Gualtier lo schiffo, e me raccoglie,</l>
     <l n="576">et un scudier c'ho meco, e la sua moglie.</l>
    </lg>
    <lg n="73">
     <l n="577">Né sé né alcun de' suoi ch'io conoscessi</l>
     <l n="578">prima scopersi che sul legno fui;</l>
     <l n="579">ove lasciando a pena ch'io dicessi:</l>
     <l n="580">— Dio aiutami —, pigliar mi fece ai sui,</l>
     <l n="581">che come vespe e galavroni spessi</l>
     <l n="582">mi s'aventaro; e, comandando lui,</l>
     <l n="583">in mar buttarmi, ove già questa fera,</l>
     <l n="584">come Alcina ordinò, nascosa s'era.</l>
    </lg>
    <lg n="74">
     <l n="585">Così 'l peccato mio brutto e nefando,</l>
     <l n="586">degno di questa e di più pena molta,</l>
     <l n="587">m'ha chiuso qui, onde di come e quando</l>
     <l n="588">io n'abbia a uscir, ogni speranza è tolta;</l>
     <l n="589">quella protezion tutta levando,</l>
     <l n="590">che san Giovanni avea già di me tolta. —</l>
     <l n="591">Poi ch'ebbe così detto, allentò il freno</l>
     <l n="592">Astolfo al pianto, e bagnò il viso e 'l seno.</l>
    </lg>
    <lg n="75">
     <l n="593">Ruggier, che come lui non era immerso</l>
     <l n="594">sì nel dolor, ma si sentia più sorto,</l>
     <l n="595">gli studiava, inducendogli alcun verso</l>
     <l n="596">de la Scrittura, di trovar conforto.</l>
     <l n="597">— Non è — dicea — del Re de l'universo,</l>
     <l n="598">l'intenzion che 'l peccator sia morto,</l>
     <l n="599">ma che dal mar d'iniquitadi a riva</l>
     <l n="600">ritorni salvo, e si converti e viva.</l>
    </lg>
    <lg n="76">
     <l n="601">Cosa umana è a peccar; e pur si legge</l>
     <l n="602">che sette volte il giorno il giusto cade;</l>
     <l n="603">e sempre a chi si pente e si corregge</l>
     <l n="604">ritorna a perdonar l'Alta bontade:</l>
     <l n="605">anzi, d'un peccator che fuor del gregge</l>
     <l n="606">abbi errato, e poi torni a miglior strade,</l>
     <l n="607">maggior gloria è nel regno degli eletti,</l>
     <l n="608">che di novantanove altri perfetti. —</l>
    </lg>
    <lg n="77">
     <l n="609">Per far nascer conforto, cotal seme</l>
     <l n="610">il buon Ruggier venìa spargendo quivi;</l>
     <l n="611">poi ricordava ch'altra volta insieme</l>
     <l n="612">d'Alcina in Oriente fur captivi;</l>
     <l n="613">e come di là usciro, anco aver speme</l>
     <l n="614">dovean d'uscir di questo carcer vivi.</l>
     <l n="615">— S'allora io fui — dicea — degno d'aita,</l>
     <l n="616">or ne son più, che son miglior di vita. —</l>
    </lg>
    <lg n="78">
     <l n="617">E seguitò: — Se quando ne l'errore</l>
     <l n="618">de la dannata legge ero perduto,</l>
     <l n="619">e ne l'ozio sommerso e nel fetore</l>
     <l n="620">tutto d'Alcina, come animal bruto,</l>
     <l n="621">mi liberò il mio sommo almo Fattore;</l>
     <l n="622">perché sperar non debbo ora il suo aiuto,</l>
     <l n="623">che per la Fede essendo puro e netto</l>
     <l n="624">di molte colpe, io so che m'ha più accetto?</l>
    </lg>
    <lg n="79">
     <l n="625">Creder non voglio che 'l demonio rio,</l>
     <l n="626">dal qual la forza di costei dipende,</l>
     <l n="627">possa nuocere agli uomini che Dio</l>
     <l n="628">per suoi conosce e che per suoi difende.</l>
     <l n="629">Se vera fede avrai, se l'avrò anch'io,</l>
     <l n="630">Dio la vedrà che i nostri cori intende:</l>
     <l n="631">e vedendola vera, abbi speranza</l>
     <l n="632">che non avrà il demonio in noi possanza. —</l>
    </lg>
    <lg n="80">
     <l n="633">Astolfo, presa la parola, disse:</l>
     <l n="634">— Questo ogni buon cristian de' tener certo.</l>
     <l n="635">Non scese in terra Dio, né con noi visse,</l>
     <l n="636">né in vita e in morte ha tanto mal sofferto,</l>
     <l n="637">perché il nimico suo dipoi venisse</l>
     <l n="638">a riportar di sua fatica il merto.</l>
     <l n="639">Quel che sì ricco prezzo costò a lui,</l>
     <l n="640">non lascerà sì facilmente altrui.</l>
    </lg>
    <lg n="81">
     <l n="641">Non manchi in noi contrizione e fede,</l>
     <l n="642">e di pregar con purità di mente;</l>
     <l n="643">che Dio non può mancarci di mercede:</l>
     <l n="644">Egli lo disse, e il dir suo mai non mente.</l>
     <l n="645">Scritto ha nel suo Evangelio: «Ch'in me crede,</l>
     <l n="646">uccide nel mio nome ogni serpente,</l>
     <l n="647">il venen bee senza che mal gli faccia,</l>
     <l n="648">sana gli infermi e gli demoni scaccia.»</l>
    </lg>
    <lg n="82">
     <l n="649">E dice altrove: «Quando con perfetta</l>
     <l n="650">fede ad un monte a commandar tu vada:</l>
     <l n="651">“Di qui ti leva, e dentro il mar ti getta”;</l>
     <l n="652">che 'l monte piglierà nel mar la strada.»</l>
     <l n="653">Ma perché fede quasi morta è detta</l>
     <l n="654">quella che sta senza fare opre a bada,</l>
     <l n="655">procacciamo con buon'opre che sia</l>
     <l n="656">più grata a Dio la tua fede e la mia.</l>
    </lg>
    <lg n="83">
     <l n="657">Proviam di trarre alla vera credenza</l>
     <l n="658">quest'altri che son qui presi con nui;</l>
     <l n="659">di che già fatto ho qualche esperienza,</l>
     <l n="660">ma poco un parer mio può contra dui.</l>
     <l n="661">Forse saremo a mutar lor sentenza</l>
     <l n="662">meglio insieme tu et io, ch'io sol non fui;</l>
     <l n="663">e se potiam questi al demonio tòrre,</l>
     <l n="664">non ha qua dentro poi dove si porre.</l>
    </lg>
    <lg n="84">
     <l n="665">E Dio, tutti vedendone fedeli</l>
     <l n="666">pregar la sua clemenza che n'aiute,</l>
     <l n="667">dal fonte di pietà scender dai cieli</l>
     <l n="668">farà qua dentro un fiume di salute. —</l>
     <l n="669">Così dicean; poi salmi, inni e vangeli,</l>
     <l n="670">orazion che a mente avean tenute,</l>
     <l n="671">incominciar i cavallier devoti,</l>
     <l n="672">e a porr'in opra i prieghi e i pianti e i voti.</l>
    </lg>
    <lg n="85">
     <l n="673">Intanto gli altri dui con studio grande</l>
     <l n="674">cercavan di far vezzi al novell'oste.</l>
     <l n="675">Di vari pesci varie le vivande</l>
     <l n="676">a rosto e lesso al foco erano poste.</l>
     <l n="677">Poco inanzi, un naviglio da le bande</l>
     <l n="678">di Vinegia, spezzato ne le coste,</l>
     <l n="679">la balena s'avea cacciato sotto</l>
     <l n="680">e tratto in ventre in molti pezzi rotto;</l>
    </lg>
    <lg n="86">
     <l n="681">e le botte e le casse e gli fardelli</l>
     <l n="682">tutti nel ventre ingordo erano entrati.</l>
     <l n="683">Gli naviganti soli coi batelli</l>
     <l n="684">ai legni di conserva eran campati:</l>
     <l n="685">sì che v'è da dar foco, e nei piatelli</l>
     <l n="686">da condir buoni cibi e delicati</l>
     <l n="687">con zucchero e con spezie; et avean vini</l>
     <l n="688">e còrsi e grechi, preciosi e fini.</l>
    </lg>
    <lg n="87">
     <l n="689">Passavano pochi anni, ch'una o due</l>
     <l n="690">volte non si rompesson legni quivi;</l>
     <l n="691">donde i prigion per le bisogne sue</l>
     <l n="692">cibi traean da mantenersi vivi.</l>
     <l n="693">Poser la cena, come cotta fue;</l>
     <l n="694">s'avessen pane o se ne fosson privi,</l>
     <l n="695">non so dir certo: ben scrive Turpino</l>
     <l n="696">che sotto il gorgozulle era un molino,</l>
    </lg>
    <lg n="88">
     <l n="697">che con l'acque ch'entravan per la bocca</l>
     <l n="698">del mostro, il grano macinava a scosse,</l>
     <l n="699">il quale o in barcia o in caravella o in cocca</l>
     <l n="700">rotta, là dentro ritrovato fosse.</l>
     <l n="701">D'una fontana similmente tocca,</l>
     <l n="702">ch'a ridirla le guance mi fa rosse:</l>
     <l n="703">lo scrive pure, et il miracol copre</l>
     <l n="704">dicendo ch'eran tutte magich'opre.</l>
    </lg>
    <lg n="89">
     <l n="705">Non l'afferm'io per certo né lo niego:</l>
     <l n="706">se pane ebbono o no, lo seppon essi.</l>
     <l n="707">Gli dui fedel, de' dui infedeli al prego,</l>
     <l n="708">fen punto ai salmi, e a tavola son messi.</l>
     <l n="709">Ma di Astolfo e Ruggier più non vi sego:</l>
     <l n="710">diròvvi un'altra volta i lor successi.</l>
     <l n="711">Finch'io ritorno a rivederli, ponno</l>
     <l n="712">cenare ad agio, e dipoi fare un sonno.</l>
    </lg>
    <lg n="90">
     <l n="713">Intanto Carlo, alla battaglia intento</l>
     <l n="714">che 'l re boemme aver dovea con lui,</l>
     <l n="715">senza sospetto ignun che tradimento</l>
     <l n="716">(quel che non era in sé) fosse in altrui,</l>
     <l n="717">facea provar destrier, che cento e cento</l>
     <l n="718">n'avea d'eletti alli bisogni sui;</l>
     <l n="719">e gli migliori, a chi facea mestieri,</l>
     <l n="720">largamente partia fra i suoi guerrieri.</l>
    </lg>
    <lg n="91">
     <l n="721">Non solo aver per sé buona armatura</l>
     <l n="722">quanto più si potea forte e leggiera,</l>
     <l n="723">ma trovarne ai compagni anco avea cura,</l>
     <l n="724">che se mai lor ne fu bisogno, or n'era.</l>
     <l n="725">Seco gli usava alla fatica dura</l>
     <l n="726">due fiate ogni dì, mattino e sera;</l>
     <l n="727">e seco in maneggiar arme e cavallo</l>
     <l n="728">facea provarli, e non ferire in fallo.</l>
    </lg>
    <lg n="92">
     <l n="729">Ma Cardoran, che non ha alcun disegno</l>
     <l n="730">di por lo stato a sorte d'una pugna,</l>
     <l n="731">viene aguzzando tuttavia l'ingegno,</l>
     <l n="732">sì come tronchi all'augel santo l'ugna.</l>
     <l n="733">Aspetta e spera d'Ungheria, e dal regno</l>
     <l n="734">de li Sassoni ormai, ch'aiuto giugna:</l>
     <l n="735">la notte e il giorno intanto unqua non testa</l>
     <l n="736">di far più forte or quella cosa or questa.</l>
    </lg>
    <lg n="93">
     <l n="737">E ridur si fa dentro a poco a poco</l>
     <l n="738">e vettovaglia e munizione e gente,</l>
     <l n="739">ché per la tregua, in assediar quel loco</l>
     <l n="740">l'esercito era fatto negligente;</l>
     <l n="741">e parea quasi ritornata in gioco</l>
     <l n="742">la guerra ch'a principio era sì ardente;</l>
     <l n="743">e scemata di qui più d'una lancia,</l>
     <l n="744">contra Rinaldo era tornata in Francia.</l>
    </lg>
    <lg n="94">
     <l n="745">Sansogna e Slesia et Ungheria una bella</l>
     <l n="746">e grossa armata insieme posta avea:</l>
     <l n="747">la gente di Sansogna, e così quella</l>
     <l n="748">di Slesia, i pedestri ordini movea;</l>
     <l n="749">venir con questi, e la più parte in sella,</l>
     <l n="750">l'esercito de l'Ungar si vedea;</l>
     <l n="751">poi seguia un stuol di Traci e di Valachi,</l>
     <l n="752">Bulgari, Servian, Russi e Polachi.</l>
    </lg>
    <lg n="95">
     <l n="753">Questi mandava il greco Costantino,</l>
     <l n="754">e per suo capitano un suo fratello;</l>
     <l n="755">sì come quel ch'a Carlo di Pipino</l>
     <l n="756">portava iniqua invidia et odio fello,</l>
     <l n="757">per esser fatto imperador latino</l>
     <l n="758">e usurparli il coronato augello.</l>
     <l n="759">Ben di lor mossa e di lor porse in via</l>
     <l n="760">avuto Carlo avea più d'una spia;</l>
    </lg>
    <lg n="96">
     <l n="761">ma, com'ho detto, Gano con diversi</l>
     <l n="762">mezi gli avea cacciato e fisso in mente</l>
     <l n="763">che si metteva insieme per doversi</l>
     <l n="764">mandar verso Ellesponto quella gente,</l>
     <l n="765">e tragittarsi in Asia contra i Persi</l>
     <l n="766">ch'avean presa Bittinia nuovamente;</l>
     <l n="767">e ch'era a petizion fatta et instanza</l>
     <l n="768">del greco imperator la ragunanza.</l>
    </lg>
    <lg n="97">
     <l n="769">Né ch'ella fosse alli suoi danni volta</l>
     <l n="770">prima sentì, ch'era in Boemmia entrata;</l>
     <l n="771">sì che ben si pentì più d'una volta</l>
     <l n="772">che la sua più del terzo era scemata.</l>
     <l n="773">Già credendo aver vinto, quindi tolta</l>
     <l n="774">n'avea una parte et al nipote data.</l>
     <l n="775">Ma quel ch'oggi dir volsi è qui finito:</l>
     <l n="776">chi più ne brama udir, domani invito.</l>
    </lg>
   </lg>
  </body>
 </text>
</TEI>