<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 40</title>
    <author>Ludovico Ariosto</author>
   </titleStmt>
   <extent>
    <measure unit="stanza">82</measure>
    <measure unit="line">656</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-40</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 40</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 40</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Lungo sarebbe, se i diversi casi</l>
     <l n="2">volessi dir di quel naval conflitto;</l>
     <l n="3">e raccontarlo a voi mi parria quasi,</l>
     <l n="4">magnanimo figliuol d'Ercole invitto,</l>
     <l n="5">portar, come si dice, a Samo vasi,</l>
     <l n="6">nottole ' Atene, e crocodili a Egitto;</l>
     <l n="7">che quanto per udita io ve ne parlo,</l>
     <l n="8">Signor, miraste, e fêste altrui mirarlo.</l>
    </lg>
    <lg n="2">
     <l n="9">Ebbe lungo spettacolo il fedele</l>
     <l n="10">vostro popul la notte e 'l dì che stette,</l>
     <l n="11">come in teatro, l'inimiche vele</l>
     <l n="12">mirando in Po tra ferro e fuoco astrette.</l>
     <l n="13">Che gridi udir si possano e querele,</l>
     <l n="14">ch'onde veder di sangue umano infette,</l>
     <l n="15">per quanti modi in tal pugna si muora</l>
     <l n="16">vedeste, e a molti il dimostraste allora.</l>
    </lg>
    <lg n="3">
     <l n="17">Nol vide io già, ch'era sei giorni inanti,</l>
     <l n="18">mutando ogn'ora altre vetture, corso</l>
     <l n="19">con molta fretta e molta ai piedi santi</l>
     <l n="20">del gran Pastore a domandar soccorso:</l>
     <l n="21">poi né cavalli bisognâr né fanti;</l>
     <l n="22">ch'intanto al Leon d'or l'artiglio e 'l morso</l>
     <l n="23">fu da voi rotto sì, che più molesto</l>
     <l n="24">non l'ho sentito da quel giorno a questo.</l>
    </lg>
    <lg n="4">
     <l n="25">Ma Alfonsin Trotto il qual si trovò in fatto,</l>
     <l n="26">Annibal e Pier Moro e Afranio e Alberto,</l>
     <l n="27">e tre Ariosti, e il Bagno e il Zerbinatto</l>
     <l n="28">tanto me ne contâr, ch'io ne fui certo:</l>
     <l n="29">me ne chiarîr poi le bandiere affatto,</l>
     <l n="30">vistone al tempio il gran numero offerto,</l>
     <l n="31">e quindice galee ch'a queste rive</l>
     <l n="32">con mille legni star vidi captive.</l>
    </lg>
    <lg n="5">
     <l n="33">Chi vide quelli incendii e quei naufragi,</l>
     <l n="34">le tante uccisioni e sì diverse,</l>
     <l n="35">che, vendicando i nostri arsi palagi,</l>
     <l n="36">fin che fu preso ogni navilio, fêrse;</l>
     <l n="37">potrà veder le morti anco e i disagi</l>
     <l n="38">che 'l miser popul d'Africa sofferse</l>
     <l n="39">col re Agramante in mezzo l'onde salse,</l>
     <l n="40">la scura notte che Dudon l'assalse.</l>
    </lg>
    <lg n="6">
     <l n="41">Era la notte, e non si vedea lume,</l>
     <l n="42">quando s'incominciâr l'aspre contese:</l>
     <l n="43">ma poi che 'l zolfo e la pece e 'l bitume</l>
     <l n="44">sparso in gran copia, ha prore e sponde accese,</l>
     <l n="45">e la vorace fiamma arde e consume</l>
     <l n="46">le navi e le galee poco difese;</l>
     <l n="47">sì chiaramente ognun si vedea intorno,</l>
     <l n="48">che la notte parea mutata in giorno.</l>
    </lg>
    <lg n="7">
     <l n="49">Onde Agramante che per l'aer scuro</l>
     <l n="50">non avea l'inimico in sì gran stima,</l>
     <l n="51">né aver contrasto si credea sì duro,</l>
     <l n="52">che, resistendo, al fin non lo reprima;</l>
     <l n="53">poi che rimosse le tenèbre furo,</l>
     <l n="54">e vide quel che non credeva in prima,</l>
     <l n="55">che le navi nimiche eran duo tante,</l>
     <l n="56">fece pensier diverso a quel d'avante.</l>
    </lg>
    <lg n="8">
     <l n="57">Smonta con pochi, ove in più lieve barca</l>
     <l n="58">ha Brigliadoro e l'altre cose care.</l>
     <l n="59">Tra legno e legno taciturno varca,</l>
     <l n="60">fin che si trova in più sicuro mare</l>
     <l n="61">da' suoi lontan, che Dudon preme e carca,</l>
     <l n="62">e mena a condizioni acri et amare.</l>
     <l n="63">Gli arde il foco, il mar sorbe, il ferro strugge:</l>
     <l n="64">egli che n'è cagion, via se ne fugge.</l>
    </lg>
    <lg n="9">
     <l n="65">Fugge Agramante, et ha con lui Sobrino,</l>
     <l n="66">con cui si duol di non gli aver creduto,</l>
     <l n="67">quando previde con occhio divino,</l>
     <l n="68">e 'l mal gli annunziò, ch'or gli è avvenuto.</l>
     <l n="69">Ma torniamo ad Orlando paladino,</l>
     <l n="70">che, prima che Biserta abbia altro aiuto,</l>
     <l n="71">consiglia Astolfo che la getti in terra,</l>
     <l n="72">sì che a Francia mai più non faccia guerra.</l>
    </lg>
    <lg n="10">
     <l n="73">E così fu publicamente detto</l>
     <l n="74">che 'l campo in arme al terzo dì sia instrutto.</l>
     <l n="75">Molti navili Astolfo a questo effetto</l>
     <l n="76">tenuti avea, né Dudon n'ebbe il tutto;</l>
     <l n="77">di quai diede il governo a Sansonetto,</l>
     <l n="78">sì buon guerrier al mar come all'asciutto:</l>
     <l n="79">e quel si pose, in su l'ancore sorto,</l>
     <l n="80">contra a Biserta, un miglio appresso al porto.</l>
    </lg>
    <lg n="11">
     <l n="81">Come veri cristiani Astolfo e Orlando,</l>
     <l n="82">che senza Dio non vanno a rischio alcuno,</l>
     <l n="83">ne l'esercito fan publico bando,</l>
     <l n="84">che sieno orazion fatte e digiuno;</l>
     <l n="85">e che si trovi il terzo giorno, quando</l>
     <l n="86">si darà il segno, apparecchiato ogniuno</l>
     <l n="87">per espugnar Biserta, che data hanno,</l>
     <l n="88">vinta che s'abbia, a fuoco e a saccomanno.</l>
    </lg>
    <lg n="12">
     <l n="89">E così, poi che le astinenzie e i voti</l>
     <l n="90">devotamente celebrati fôro,</l>
     <l n="91">parenti, amici, e gli altri insieme noti</l>
     <l n="92">si cominciaro a convitar tra loro.</l>
     <l n="93">Dato restauro a' corpi esausti e vòti,</l>
     <l n="94">abbracciandosi insieme lacrimoro,</l>
     <l n="95">tra loro usando i modi e le parole</l>
     <l n="96">che tra i più cari al dipartir si suole.</l>
    </lg>
    <lg n="13">
     <l n="97">Dentro a Biserta i sacerdoti santi</l>
     <l n="98">supplicando col populo dolente,</l>
     <l n="99">battonsi il petto, e con dirotti pianti</l>
     <l n="100">chiamano il lor Macon che nulla sente.</l>
     <l n="101">Quante vigilie, quante offerte, quanti</l>
     <l n="102">doni promessi son privatamente!</l>
     <l n="103">quanto in publico templi, statue, altari,</l>
     <l n="104">memoria eterna de' lor casi amari!</l>
    </lg>
    <lg n="14">
     <l n="105">E poi che dal Cadì fu benedetto,</l>
     <l n="106">prese il populo l'arme, e tornò al muro.</l>
     <l n="107">Ancor giacea col suo Titon nel letto</l>
     <l n="108">la bella Aurora, et era il cielo oscuro,</l>
     <l n="109">quando Astolfo da un canto, e Sansonetto</l>
     <l n="110">da un altro, armati agli ordini lor furo:</l>
     <l n="111">e poi che 'l segno che diè il conte udiro,</l>
     <l n="112">Biserta con grande impeto assaliro.</l>
    </lg>
    <lg n="15">
     <l n="113">Avea Biserta da duo canti il mare,</l>
     <l n="114">sedea dagli altri duo nel lito asciutto.</l>
     <l n="115">Con fabrica eccellente e singulare</l>
     <l n="116">fu antiquamente il suo muro construtto.</l>
     <l n="117">Poco altro ha che l'aiuti o la ripare;</l>
     <l n="118">che poi che 'l re Branzardo fu ridutto</l>
     <l n="119">dentro da quella, pochi mastri, e poco</l>
     <l n="120">poté aver tempo a riparare il loco.</l>
    </lg>
    <lg n="16">
     <l n="121">Astolfo dà l'assunto al re de' Neri,</l>
     <l n="122">che faccia a' merli tanto nocumento</l>
     <l n="123">con falariche, fonde e con arcieri,</l>
     <l n="124">che levi d'affacciarsi ogni ardimento;</l>
     <l n="125">sì che passin pedoni e cavallieri</l>
     <l n="126">fin sotto la muraglia a salvamento,</l>
     <l n="127">che vengon, chi di pietre e chi di travi,</l>
     <l n="128">chi d'asce e chi d'altra materia gravi.</l>
    </lg>
    <lg n="17">
     <l n="129">Chi questa cosa e chi quell'altra getta</l>
     <l n="130">dentro alla fossa, e vien di mano in mano;</l>
     <l n="131">di cui l'acqua il dì inanzi fu intercetta,</l>
     <l n="132">sì che in più parte si scopria il pantano.</l>
     <l n="133">Ella fu piena et atturata in fretta,</l>
     <l n="134">e fatto uguale insin al muro il piano.</l>
     <l n="135">Astolfo, Orlando et Olivier procura</l>
     <l n="136">di far salir i fanti in su le mura.</l>
    </lg>
    <lg n="18">
     <l n="137">I Nubi d'ogni indugio impazienti,</l>
     <l n="138">da la speranza del guadagno tratti,</l>
     <l n="139">non mirando a' pericoli imminenti,</l>
     <l n="140">coperti da testuggini e da gatti,</l>
     <l n="141">con arieti e loro altri instrumenti</l>
     <l n="142">a forar torri, e porte rompere atti,</l>
     <l n="143">tosto si fêro alla città vicini;</l>
     <l n="144">né trovaro sprovisti i Saracini:</l>
    </lg>
    <lg n="19">
     <l n="145">che ferro e fuoco e merli e tetti gravi</l>
     <l n="146">cader facendo a guisa di tempeste,</l>
     <l n="147">per forza aprian le tavole e le travi</l>
     <l n="148">de le machine in lor danno conteste.</l>
     <l n="149">Ne l'aria oscura e nei principii pravi</l>
     <l n="150">molto patîr le battezzate teste;</l>
     <l n="151">ma poi che 'l sole uscì del ricco albergo,</l>
     <l n="152">voltò Fortuna ai Saracini il tergo.</l>
    </lg>
    <lg n="20">
     <l n="153">Da tutti i canti risforzar l'assalto</l>
     <l n="154">fe' il conte Orlando e da mare e da terra.</l>
     <l n="155">Sansonetto ch'avea l'armata in alto,</l>
     <l n="156">entrò nel porto e s'accostò alla terra;</l>
     <l n="157">e con frombe e con archi facea d'alto,</l>
     <l n="158">e con varii tormenti estrema guerra;</l>
     <l n="159">e facea insieme espedir lance e scale,</l>
     <l n="160">ogni apparecchio e munizion navale.</l>
    </lg>
    <lg n="21">
     <l n="161">Facea Oliviero, Orlando e Brandimarte,</l>
     <l n="162">e quel che fu sì dianzi in aria ardito,</l>
     <l n="163">aspra e fiera battaglia da la parte</l>
     <l n="164">che lungi al mare era più dentro al lito.</l>
     <l n="165">Ciascun d'essi venìa con una parte</l>
     <l n="166">de l'oste che s'avean quadripartito.</l>
     <l n="167">Quale a mur, quale a porte, e quale altrove,</l>
     <l n="168">tutti davan di sé lucide prove.</l>
    </lg>
    <lg n="22">
     <l n="169">Il valor di ciascun meglio si puote</l>
     <l n="170">veder così, che se fosser confusi:</l>
     <l n="171">chi sia degno di premio e chi di note,</l>
     <l n="172">appare inanzi a mill'occhi non chiusi.</l>
     <l n="173">Torri di legno trannosi con ruote,</l>
     <l n="174">e gli elefanti altre ne portano usi,</l>
     <l n="175">che su lor dossi così in alto vanno,</l>
     <l n="176">che i merli sotto a molto spazio stanno.</l>
    </lg>
    <lg n="23">
     <l n="177">Vien Brandimarte, e pon la scala a' muri,</l>
     <l n="178">e sale, e di salir altri conforta:</l>
     <l n="179">lo seguon molti intrepidi e sicuri;</l>
     <l n="180">che non può dubitar chi l'ha in sua scorta.</l>
     <l n="181">Non è chi miri, o chi mirar si curi,</l>
     <l n="182">se quella scala il gran peso comporta.</l>
     <l n="183">Sol Brandimarte agli nimici attende;</l>
     <l n="184">pugnando sale, e al fine un merlo prende.</l>
    </lg>
    <lg n="24">
     <l n="185">E con mano e con piè quivi s'attacca,</l>
     <l n="186">salta sui merli, e mena il brando in volta,</l>
     <l n="187">urta, riversa e fende e fora e ammacca,</l>
     <l n="188">e di sé mostra esperienzia molta.</l>
     <l n="189">Ma tutto a un tempo la scala si fiacca,</l>
     <l n="190">che troppa soma e di soperchio ha tolta:</l>
     <l n="191">e for che Brandimarte, giù nel fosso</l>
     <l n="192">vanno sozzopra, e l'uno all'altro adosso.</l>
    </lg>
    <lg n="25">
     <l n="193">Per ciò non perde il cavallier l'ardire,</l>
     <l n="194">né pensa riportare a dietro il piede;</l>
     <l n="195">ben che de' suoi non vede alcun seguire,</l>
     <l n="196">ben che berzaglio alla città si vede.</l>
     <l n="197">Pregavan molti (e non vòlse egli udire)</l>
     <l n="198">che ritornasse; ma dentro si diede:</l>
     <l n="199">dico che giù ne la città d'un salto</l>
     <l n="200">dal muro entrò, che trenta braccia era alto.</l>
    </lg>
    <lg n="26">
     <l n="201">Come trovato avesse o piume o paglia,</l>
     <l n="202">presse il duro terren senza alcun danno;</l>
     <l n="203">e quei c'ha intorno affrappa e fora e taglia,</l>
     <l n="204">come s'affrappa e taglia e fora il panno.</l>
     <l n="205">Or contra questi, or contra quei si scaglia;</l>
     <l n="206">e quelli e questi in fuga se ne vanno.</l>
     <l n="207">Pensano quei di fuor, che l'han veduto</l>
     <l n="208">dentro saltar, che tardo fia ogni aiuto.</l>
    </lg>
    <lg n="27">
     <l n="209">Per tutto 'l campo alto rumor si spande</l>
     <l n="210">di voce in voce, e 'l mormorio e 'l bisbiglio.</l>
     <l n="211">La vaga Fama intorno si fa grande,</l>
     <l n="212">e narra, et accrescendo va il periglio.</l>
     <l n="213">Ove era Orlando (perché da più bande</l>
     <l n="214">si dava assalto), ove d'Otone il figlio,</l>
     <l n="215">ove Olivier, quella volando venne,</l>
     <l n="216">senza posar mai le veloci penne.</l>
    </lg>
    <lg n="28">
     <l n="217">Questi guerrier, e più di tutti Orlando,</l>
     <l n="218">ch'amano Brandimarte e l'hanno in pregio,</l>
     <l n="219">udendo che se van troppo indugiando,</l>
     <l n="220">perderanno un compagno così egregio,</l>
     <l n="221">piglian le scale, e qua e là montando,</l>
     <l n="222">mostrano a gara animo altiero e regio,</l>
     <l n="223">con sì audace sembiante e sì gagliardo,</l>
     <l n="224">che i nimici tremar fan con lo sguardo.</l>
    </lg>
    <lg n="29">
     <l n="225">Come nel mar che per tempesta freme,</l>
     <l n="226">assaglion l'acque il temerario legno,</l>
     <l n="227">ch'or da la prora, or da le parti estreme</l>
     <l n="228">cercano entrar con rabbia e con isdegno;</l>
     <l n="229">il pallido nocchier sospira e geme,</l>
     <l n="230">ch'aiutar deve, e non ha cor né ingegno;</l>
     <l n="231">una onda viene al fin, ch'occupa il tutto,</l>
     <l n="232">e dove quella entrò, segue ogni flutto:</l>
    </lg>
    <lg n="30">
     <l n="233">così dipoi ch'ebbono presi i muri</l>
     <l n="234">questi tre primi, fu sì largo il passo,</l>
     <l n="235">che gli altri ormai seguir ponno sicuri,</l>
     <l n="236">che mille scale hanno fermate al basso.</l>
     <l n="237">Aveano intanto gli arieti duri</l>
     <l n="238">rotto in più lochi, e con sì gran fraccasso,</l>
     <l n="239">che si poteva in più che in una parte</l>
     <l n="240">soccorrer l'animoso Brandimarte.</l>
    </lg>
    <lg n="31">
     <l n="241">Con quel furor che 'l re de' fiumi altiero,</l>
     <l n="242">quando rompe talvolta argini e sponde,</l>
     <l n="243">e che nei campi Ocnei s'apre il sentiero,</l>
     <l n="244">e i grassi solchi e le biade feconde,</l>
     <l n="245">e con le sue capanne il gregge intero,</l>
     <l n="246">e coi cani i pastor porta ne l'onde;</l>
     <l n="247">guizzano i pesci agli olmi in su la cima,</l>
     <l n="248">ove solean volar gli augelli in prima:</l>
    </lg>
    <lg n="32">
     <l n="249">con quel furor l'impetuosa gente,</l>
     <l n="250">là dove avea in più parti il muro rotto,</l>
     <l n="251">entrò col ferro e con la face ardente</l>
     <l n="252">a distrugere il popul mal condotto.</l>
     <l n="253">Omicidio, rapina e man violente</l>
     <l n="254">nel sangue e ne l'aver, trasse di botto</l>
     <l n="255">la ricca e trionfal città a ruina,</l>
     <l n="256">che fu di tutta l'Africa regina.</l>
    </lg>
    <lg n="33">
     <l n="257">D'uomini morti pieno era per tutto;</l>
     <l n="258">e de le innumerabili ferite</l>
     <l n="259">fatto era un stagno più scuro e più brutto</l>
     <l n="260">di quel che cinge la città di Dite.</l>
     <l n="261">Di casa in casa un lungo incendio indutto</l>
     <l n="262">ardea palagi, portici e meschite.</l>
     <l n="263">Di pianti e d'urli e di battuti petti</l>
     <l n="264">suonano i vòti e depredati tetti.</l>
    </lg>
    <lg n="34">
     <l n="265">I vincitori uscir de le funeste</l>
     <l n="266">porte vedeansi di gran preda onusti,</l>
     <l n="267">chi con bei vasi e chi con ricche veste,</l>
     <l n="268">chi con rapiti argenti a' dèi vetusti:</l>
     <l n="269">chi traea i figli, e chi le madri meste:</l>
     <l n="270">fur fatti stupri e mille altri atti ingiusti,</l>
     <l n="271">dei quali Orlando una gran parte intese,</l>
     <l n="272">né lo poté vietar, né 'l duca inglese.</l>
    </lg>
    <lg n="35">
     <l n="273">Fu Bucifar de l'Algazera morto</l>
     <l n="274">con esso un colpo da Olivier gagliardo.</l>
     <l n="275">Perduta ogni speranza, ogni conforto,</l>
     <l n="276">s'uccise di sua mano il re Branzardo.</l>
     <l n="277">Con tre ferite, onde morì di corto,</l>
     <l n="278">fu preso Folvo dal duca dal Pardo.</l>
     <l n="279">Questi eran tre ch'al suo partir lasciato</l>
     <l n="280">avea Agramante a guardia de lo stato.</l>
    </lg>
    <lg n="36">
     <l n="281">Agramante ch'intanto avea deserta</l>
     <l n="282">l'armata, e con Sobrin n'era fuggito,</l>
     <l n="283">pianse da lungi e sospirò Biserta,</l>
     <l n="284">veduto sì gran fiamma arder sul lito.</l>
     <l n="285">Poi più d'appresso ebbe novella certa</l>
     <l n="286">come de la sua terra il caso era ito:</l>
     <l n="287">e d'uccider se stesso in pensier venne,</l>
     <l n="288">e lo facea; ma il re Sobrin lo tenne.</l>
    </lg>
    <lg n="37">
     <l n="289">Dicea Sobrin: - Che più vittoria lieta</l>
     <l n="290">signor, potrebbe il tuo inimico avere,</l>
     <l n="291">che la tua morte udire, onde quieta</l>
     <l n="292">si speraria poi l'Africa godere?</l>
     <l n="293">Questo contento il viver tuo gli vieta:</l>
     <l n="294">quindi avrà cagion sempre di temere.</l>
     <l n="295">Sa ben che lungamente Africa sua</l>
     <l n="296">esser non può, se non per morte tua.</l>
    </lg>
    <lg n="38">
     <l n="297">Tutti i sudditi tuoi, morendo, privi</l>
     <l n="298">de la speranza, un ben che sol ne resta.</l>
     <l n="299">Spero che n'abbi a liberar, se vivi,</l>
     <l n="300">e trar d'affanno e ritornarne in festa.</l>
     <l n="301">So che, se muori, siàn sempre captivi,</l>
     <l n="302">Africa sempre tributaria e mesta.</l>
     <l n="303">Dunque, s'in util tuo viver non vuoi,</l>
     <l n="304">vivi, signor, per non far danno ai tuoi.</l>
    </lg>
    <lg n="39">
     <l n="305">Dal soldano d'Egitto, tuo vicino,</l>
     <l n="306">certo esser puoi d'aver danari e gente:</l>
     <l n="307">malvolentieri il figlio di Pipino</l>
     <l n="308">in Africa vedrà tanto potente.</l>
     <l n="309">Verrà con ogni sforzo Norandino</l>
     <l n="310">per ritornarti in regno, il tuo parente:</l>
     <l n="311">Armeni, Turchi, Persi, Arabi e Medi,</l>
     <l n="312">tutti in soccorso avrai, se tu li chiedi. -</l>
    </lg>
    <lg n="40">
     <l n="313">Con tali e simil detti il vecchio accorto</l>
     <l n="314">studia tornare il suo signore in speme</l>
     <l n="315">di racquistarsi l'Africa di corto;</l>
     <l n="316">ma nel suo cor forse il contrario teme:</l>
     <l n="317">sa ben quanto è a mal termine e a mal porto,</l>
     <l n="318">e come spesso invan sospira e geme</l>
     <l n="319">chiunque il regno suo si lascia tôrre,</l>
     <l n="320">e per soccorso a' barbari ricorre.</l>
    </lg>
    <lg n="41">
     <l n="321">Annibal e Iugurta di ciò fôro</l>
     <l n="322">buon testimoni, et altri al tempo antico:</l>
     <l n="323">al tempo nostro Ludovico il Moro,</l>
     <l n="324">dato in poter d'un altro Ludovico.</l>
     <l n="325">Vostro fratello Alfonso da costoro</l>
     <l n="326">ben ebbe esempio (a voi, Signor mio, dico),</l>
     <l n="327">che sempre ha riputato pazzo espresso</l>
     <l n="328">chi più si fida in altri ch'in se stesso.</l>
    </lg>
    <lg n="42">
     <l n="329">E però ne la guerra che gli mosse</l>
     <l n="330">del pontifice irato un duro sdegno,</l>
     <l n="331">ancor che ne le deboli sue posse</l>
     <l n="332">non potessi egli far molto disegno,</l>
     <l n="333">e chi lo difendea, d'Italia fosse</l>
     <l n="334">spinto, e n'avesse il suo nimico il regno;</l>
     <l n="335">né per minaccie mai né per promesse</l>
     <l n="336">s'indusse che lo stato altrui cedesse.</l>
    </lg>
    <lg n="43">
     <l n="337">Il re Agramante all'oriente avea</l>
     <l n="338">volta la prora, e s'era spinto in alto,</l>
     <l n="339">quando da terra una tempesta rea</l>
     <l n="340">mosse da banda impetuoso assalto.</l>
     <l n="341">Il nocchier ch'al governo vi sedea:</l>
     <l n="342">- Io veggo (disse alzando gli occhi ad alto)</l>
     <l n="343">una procella apparecchiar sì grave,</l>
     <l n="344">che contrastar non le potrà la nave.</l>
    </lg>
    <lg n="44">
     <l n="345">S'attendete, signori, al mio consiglio,</l>
     <l n="346">qui da man manca ha un'isola vicina,</l>
     <l n="347">a cui mi par ch'abbiamo a dar di piglio,</l>
     <l n="348">fin che passi il furor de la marina. -</l>
     <l n="349">Consentì il re Agramante; e di periglio</l>
     <l n="350">uscì, pigliando la spiaggia mancina,</l>
     <l n="351">che per salute de' nocchieri giace</l>
     <l n="352">tra gli Afri e di Vulcan l'alta fornace.</l>
    </lg>
    <lg n="45">
     <l n="353">D'abitazioni è l'isoletta vòta,</l>
     <l n="354">piena d'umil mortelle e di ginepri,</l>
     <l n="355">ioconda solitudine e remota</l>
     <l n="356">a cervi, a daini, a capriuoli, a lepri;</l>
     <l n="357">e fuor ch'a piscatori, è poco nota,</l>
     <l n="358">ove sovente a rimondati vepri</l>
     <l n="359">sospendon, per seccar, l'umide reti:</l>
     <l n="360">dormeno intanto i pesci in mar quieti.</l>
    </lg>
    <lg n="46">
     <l n="361">Quivi trovâr che s'era un altro legno,</l>
     <l n="362">cacciato da fortuna, già ridutto:</l>
     <l n="363">il gran guerrier ch'in Sericana ha regno,</l>
     <l n="364">levato d'Arli, avea quivi condutto.</l>
     <l n="365">Con modo riverente e di sé degno</l>
     <l n="366">l'un re con l'altro s'abbracciò all'asciutto;</l>
     <l n="367">ch'erano amici, e poco inanzi furo</l>
     <l n="368">compagni d'arme al parigino muro.</l>
    </lg>
    <lg n="47">
     <l n="369">Con molto dispiacer Gradasso intese</l>
     <l n="370">del re Agramante le fortune avverse:</l>
     <l n="371">poi confortollo, e, come re cortese,</l>
     <l n="372">con la propria persona se gli offerse:</l>
     <l n="373">ma che egli andasse all'infedel paese</l>
     <l n="374">d'Egitto, per aiuto, non sofferse.</l>
     <l n="375">- Che vi sia (disse) periglioso gire,</l>
     <l n="376">dovria Pompeio i profugi ammonire.</l>
    </lg>
    <lg n="48">
     <l n="377">E perché detto m'hai che con l'aiuto</l>
     <l n="378">degli Etiopi, sudditi al Senapo,</l>
     <l n="379">Astolfo a tôrti l'Africa è venuto,</l>
     <l n="380">e ch'arsa ha la città che n'era capo;</l>
     <l n="381">e ch'Orlando è con lui, che diminuito</l>
     <l n="382">poco inanzi di senno aveva il capo;</l>
     <l n="383">mi pare al tutto un ottimo rimedio</l>
     <l n="384">aver pensato a farti uscir di tedio.</l>
    </lg>
    <lg n="49">
     <l n="385">Io piglierò per amor tuo l'impresa</l>
     <l n="386">d'entrar col conte a singular certame.</l>
     <l n="387">Contra me so che non avrà difesa,</l>
     <l n="388">se tutto fosse di ferro o di rame.</l>
     <l n="389">Morto lui, stimo la cristiana Chiesa,</l>
     <l n="390">quel che l'agnelle il lupo ch'abbia fame.</l>
     <l n="391">Ho poi pensato (e mi fia cosa lieve)</l>
     <l n="392">di fare i Nubi uscir d'Africa in breve.</l>
    </lg>
    <lg n="50">
     <l n="393">Farò che gli altri Nubi che da loro</l>
     <l n="394">il Nilo parte e la diversa legge,</l>
     <l n="395">e gli Arabi e i Macrobi, questi d'oro</l>
     <l n="396">ricchi e di gente, e quei d'equino gregge,</l>
     <l n="397">Persi e Caldei (perché tutti costoro</l>
     <l n="398">con altri molti il mio scettro corregge);</l>
     <l n="399">farò ch'in Nubia lor faran tal guerra,</l>
     <l n="400">che non si fermeran ne la tua terra. -</l>
    </lg>
    <lg n="51">
     <l n="401">Al re Agramante assai parve oportuna</l>
     <l n="402">del re Gradasso la seconda offerta;</l>
     <l n="403">e si chiamò obligato alla Fortuna,</l>
     <l n="404">che l'avea tratto all'isola deserta:</l>
     <l n="405">ma non vuol tôrre a condizione alcuna,</l>
     <l n="406">se racquistar credesse indi Biserta,</l>
     <l n="407">che battaglia per lui Gradasso prenda;</l>
     <l n="408">che 'n ciò gli par che l'onor troppo offenda.</l>
    </lg>
    <lg n="52">
     <l n="409">- S'a disfidar s'ha Orlando, son quell'io</l>
     <l n="410">(rispose) a cui la pugna più conviene:</l>
     <l n="411">e pronto vi sarò; poi faccia Dio</l>
     <l n="412">di me, come gli pare, o male o bene. -</l>
     <l n="413">- Facciàn (disse Gradasso) al modo mio,</l>
     <l n="414">a un nuovo modo ch'in pensier mi viene:</l>
     <l n="415">questa battaglia pigliamo ambedui</l>
     <l n="416">incontra Orlando, e un altro sia con lui. -</l>
    </lg>
    <lg n="53">
     <l n="417">- Pur ch'io non resti fuor, non me ne lagno</l>
     <l n="418">(disse Agramante), o sia primo o secondo:</l>
     <l n="419">ben so ch'in arme ritrovar compagno</l>
     <l n="420">di te miglior non si può in tutto 'l mondo. -</l>
     <l n="421">- Et io (disse Sobrin) dove rimagno?</l>
     <l n="422">E se vecchio vi paio, vi rispondo</l>
     <l n="423">ch'io debbo esser più esperto; e nel periglio</l>
     <l n="424">presso alla forza è buono aver consiglio. -</l>
    </lg>
    <lg n="54">
     <l n="425">D'una vecchiezza valida e robusta</l>
     <l n="426">era Sobrino, e di famosa prova;</l>
     <l n="427">e dice ch'in vigor l'età vetusta</l>
     <l n="428">si sente pari alla già verde e nuova.</l>
     <l n="429">Stimata fu la sua domanda giusta;</l>
     <l n="430">e senza indugio un messo si ritrova,</l>
     <l n="431">il qual si mandi agli africani lidi,</l>
     <l n="432">e da lor parte il conte Orlando sfidi;</l>
    </lg>
    <lg n="55">
     <l n="433">che s'abbia a ritrovar con numer pare</l>
     <l n="434">di cavallieri armati in Lipadusa.</l>
     <l n="435">Una isoletta è questa, che dal mare</l>
     <l n="436">medesmo che li cinge, è circonfusa.</l>
     <l n="437">Non cessa il messo a vela e a remi andare,</l>
     <l n="438">come quel che prestezza al bisogno usa,</l>
     <l n="439">che fu a Biserta; e trovò Orlando quivi,</l>
     <l n="440">ch'a' suoi le spoglie dividea e i captivi.</l>
    </lg>
    <lg n="56">
     <l n="441">Lo 'nvito di Gradasso e d'Agramante</l>
     <l n="442">e di Sobrino in publico fu espresso,</l>
     <l n="443">tanto giocondo al principe d'Anglante,</l>
     <l n="444">che d'ampli doni onorar fece il messo.</l>
     <l n="445">Avea dai suoi compagni udito inante,</l>
     <l n="446">che Durindana al fianco s'avea messo</l>
     <l n="447">il re Gradasso: onde egli, per desire</l>
     <l n="448">di racquistarla, in India volea gire,</l>
    </lg>
    <lg n="57">
     <l n="449">stimando non aver Gradasso altrove,</l>
     <l n="450">poi ch'udì che di Francia era partito.</l>
     <l n="451">Or più vicin gli è offerto luogo, dove</l>
     <l n="452">spera che 'l suo gli fia restituito.</l>
     <l n="453">Il bel corno d'Almonte anco lo muove</l>
     <l n="454">ad accettar sì volentier lo 'nvito,</l>
     <l n="455">e Brigliador non men; che sapea in mano</l>
     <l n="456">esser venuti al figlio di Troiano.</l>
    </lg>
    <lg n="58">
     <l n="457">Per compagno s'elegge alla battaglia</l>
     <l n="458">il fedel Brandimarte e 'l suo cognato.</l>
     <l n="459">Provato ha quanto l'uno e l'altro vaglia;</l>
     <l n="460">sa che da trambi è sommamente amato.</l>
     <l n="461">Buon destrier, buona piastra e buona maglia,</l>
     <l n="462">e spade cerca e lancie in ogni lato</l>
     <l n="463">a sé e a' compagni: che sappiate parme,</l>
     <l n="464">che nessun d'essi avea le solite arme.</l>
    </lg>
    <lg n="59">
     <l n="465">Orlando (come io v'ho detto più volte)</l>
     <l n="466">de le sue sparse per furor la terra:</l>
     <l n="467">agli altri ha Rodomonte le lor tolte,</l>
     <l n="468">ch'or alta torre in ripa un fiume serra.</l>
     <l n="469">Non se ne può per Africa aver molte;</l>
     <l n="470">sì perché in Francia avea tratto alla guerra</l>
     <l n="471">il re Agramante ciò ch'era di buono,</l>
     <l n="472">sì perché poche in Africa ne sono.</l>
    </lg>
    <lg n="60">
     <l n="473">Ciò che di ruginoso e di brunito</l>
     <l n="474">aver si può, fa ragunare Orlando;</l>
     <l n="475">e coi compagni intanto va pel lito</l>
     <l n="476">de la futura pugna ragionando.</l>
     <l n="477">Gli avvien ch'essendo fuor del campo uscito</l>
     <l n="478">più di tre miglia, e gli occhi al mare alzando,</l>
     <l n="479">vide calar con le vele alte un legno</l>
     <l n="480">verso il lito african senza ritegno.</l>
    </lg>
    <lg n="61">
     <l n="481">Senza nocchieri e senza naviganti,</l>
     <l n="482">sol come il vento e sua fortuna il mena,</l>
     <l n="483">venìa con le vele alte il legno avanti,</l>
     <l n="484">tanto che se ritenne in su l'arena.</l>
     <l n="485">Ma prima che di questo più vi canti,</l>
     <l n="486">l'amor ch'a Ruggier porto mi rimena</l>
     <l n="487">alla sua istoria, e vuol ch'io vi racconte</l>
     <l n="488">di lui e del guerrier di Chiaramonte.</l>
    </lg>
    <lg n="62">
     <l n="489">Di questi duo guerrier dissi che tratti</l>
     <l n="490">s'erano fuor del marziale agone,</l>
     <l n="491">viste convenzion rompere e patti,</l>
     <l n="492">e turbarsi ogni squadra e legione.</l>
     <l n="493">Chi prima i giuramenti abbia disfatti,</l>
     <l n="494">e stato sia di tanto mal cagione,</l>
     <l n="495">o l'imperator Carlo, o il re Agramante,</l>
     <l n="496">studian saper da chi lor passa avante.</l>
    </lg>
    <lg n="63">
     <l n="497">Un servitor intanto di Ruggiero,</l>
     <l n="498">ch'era fedele e pratico et astuto,</l>
     <l n="499">né pel conflitto dei duo campi fiero</l>
     <l n="500">avea di vista il patron mai perduto,</l>
     <l n="501">venne a trovarlo, e la spada e 'l destriero</l>
     <l n="502">gli diede, perché a' suoi fosse in aiuto.</l>
     <l n="503">Montò Ruggiero e la sua spada tolse,</l>
     <l n="504">ma ne la zuffa entrar non però vòlse.</l>
    </lg>
    <lg n="64">
     <l n="505">Quindi si parte; ma prima rinuova</l>
     <l n="506">la convenzion che con Rinaldo avea;</l>
     <l n="507">che se pergiuro il suo Agramante trova,</l>
     <l n="508">lo lascierà con la sua setta rea.</l>
     <l n="509">Per quel giorno Ruggier fare altra prova</l>
     <l n="510">d'arme non vòlse; ma solo attendea</l>
     <l n="511">a fermar questo e quello, e a domandarlo</l>
     <l n="512">chi prima roppe, o 'l re Agramante, o Carlo.</l>
    </lg>
    <lg n="65">
     <l n="513">Ode da tutto 'l mondo, che la parte</l>
     <l n="514">del re Agramante fu, che roppe prima.</l>
     <l n="515">Ruggiero ama Agramante, e se si parte</l>
     <l n="516">da lui per questo, error non lieve stima.</l>
     <l n="517">Fur le gente africane e rotte e sparte</l>
     <l n="518">(questo ho già detto inanzi), e da la cima</l>
     <l n="519">de la volubil ruota tratte al fondo,</l>
     <l n="520">come piacque a colei ch'aggira il mondo.</l>
    </lg>
    <lg n="66">
     <l n="521">Tra sé volve Ruggiero e fa discorso,</l>
     <l n="522">se restar deve, o il suo signor seguire.</l>
     <l n="523">Gli pon l'amor de la sua donna un morso</l>
     <l n="524">per non lasciarlo in Africa più gire:</l>
     <l n="525">lo volta e gira, et a contrario corso</l>
     <l n="526">lo sprona, e lo minaccia di punire,</l>
     <l n="527">se 'l patto e 'l giuramento non tien saldo,</l>
     <l n="528">che fatto avea col paladin Rinaldo.</l>
    </lg>
    <lg n="67">
     <l n="529">Non men da l'altra parte sferza e sprona</l>
     <l n="530">la vigilante e stimulosa cura,</l>
     <l n="531">che s'Agramante in quel caso abbandona,</l>
     <l n="532">a viltà gli sia ascritto et a paura.</l>
     <l n="533">Se del restar la causa parrà buona</l>
     <l n="534">a molti, a molti ad accettar fia dura.</l>
     <l n="535">Molti diran che non si de' osservare</l>
     <l n="536">quel ch'era ingiusto e illicito a giurare.</l>
    </lg>
    <lg n="68">
     <l n="537">Tutto quel giorno e la notte seguente</l>
     <l n="538">stette solingo, e così l'altro giorno,</l>
     <l n="539">pur travagliando la dubbiosa mente,</l>
     <l n="540">se partir deve o far quivi soggiorno.</l>
     <l n="541">Pel signor suo conclude finalmente</l>
     <l n="542">di fargli dietro in Africa ritorno.</l>
     <l n="543">Potea in lui molto il coniugale amore,</l>
     <l n="544">ma vi potea più il debito e l'onore.</l>
    </lg>
    <lg n="69">
     <l n="545">Torna verso Arli; che trovarvi spera</l>
     <l n="546">l'armata ancor, ch'in Africa il transporti:</l>
     <l n="547">né legno in mar né dentro alla rivera,</l>
     <l n="548">né Saracini vede, se non morti.</l>
     <l n="549">Seco al partire ogni legno che v'era</l>
     <l n="550">trasse Agramante, e 'l resto arse nei porti.</l>
     <l n="551">Fallitogli il pensier, prese il camino</l>
     <l n="552">verso Marsilia pel lito marino.</l>
    </lg>
    <lg n="70">
     <l n="553">A qualche legno pensa dar di piglio,</l>
     <l n="554">ch'a prieghi o forza il porti all'altra riva.</l>
     <l n="555">Già v'era giunto del Danese il figlio</l>
     <l n="556">con l'armata de' barbari captiva.</l>
     <l n="557">Non si avrebbe potuto un gran di miglio</l>
     <l n="558">gittar ne l'acqua: tanto la copriva</l>
     <l n="559">la spessa moltitudine de navi,</l>
     <l n="560">di vincitori e di prigioni, gravi.</l>
    </lg>
    <lg n="71">
     <l n="561">Le navi de' pagani, ch'avanzaro</l>
     <l n="562">dal fuoco e dal naufragio quella notte,</l>
     <l n="563">eccetto poche ch'in fuga n'andaro,</l>
     <l n="564">tutte a Marsilia avea Dudon condotte.</l>
     <l n="565">Sette di quei ch'in Africa regnaro,</l>
     <l n="566">che, poi che le lor genti vider rotte,</l>
     <l n="567">con sette legni lor s'eran renduti,</l>
     <l n="568">stavan dolenti, lacrimosi e muti.</l>
    </lg>
    <lg n="72">
     <l n="569">Era Dudon sopra la spiaggia uscito,</l>
     <l n="570">ch'a trovar Carlo andar volea quel giorno;</l>
     <l n="571">e de' captivi e de lor spoglie ordito</l>
     <l n="572">con lunga pompa avea un trionfo adorno.</l>
     <l n="573">Eran tutti i prigion stesi nel lito,</l>
     <l n="574">e i Nubi vincitori allegri intorno,</l>
     <l n="575">che faceano del nome di Dudone</l>
     <l n="576">intorno risonar la regione.</l>
    </lg>
    <lg n="73">
     <l n="577">Venne in speranza di lontan Ruggiero,</l>
     <l n="578">che questa fosse armata d'Agramante;</l>
     <l n="579">e, per saperne il vero, urtò il destriero:</l>
     <l n="580">ma riconobbe, come fu più inante,</l>
     <l n="581">il re de Nasamona prigionero,</l>
     <l n="582">Baliverzo, Agricalte e Farurante,</l>
     <l n="583">Manilardo e Clarindo e Rimedonte,</l>
     <l n="584">che piangendo tenean bassa la fronte.</l>
    </lg>
    <lg n="74">
     <l n="585">Ruggier che gli ama, sofferir non puote</l>
     <l n="586">che stian ne la miseria in che li trova.</l>
     <l n="587">Quivi sa ch'a venir con le man vòte,</l>
     <l n="588">senza usar forza, il pregar poco giova.</l>
     <l n="589">La lancia abbassa, e chi li tien percuote;</l>
     <l n="590">e fa del suo valor l'usata prova:</l>
     <l n="591">stringe la spada, e in un piccol momento</l>
     <l n="592">ne fa cadere intorno più di cento.</l>
    </lg>
    <lg n="75">
     <l n="593">Dudone ode il rumor, la strage vede</l>
     <l n="594">che fa Ruggier, ma chi sia non conosce.</l>
     <l n="595">Vede i suoi c'hanno in fuga volto il piede</l>
     <l n="596">con gran timor, con pianto e con angosce.</l>
     <l n="597">Presto il destrier, lo scudo e l'elmo chiede;</l>
     <l n="598">che già avea armato e petto e braccia e cosce:</l>
     <l n="599">salta a cavallo e si fa dar la lancia,</l>
     <l n="600">e non oblia ch'è paladin di Francia.</l>
    </lg>
    <lg n="76">
     <l n="601">Grida che si ritiri ognun da canto,</l>
     <l n="602">spinge il cavallo e fa sentir gli sproni.</l>
     <l n="603">Ruggier cent'altri n'avea uccisi intanto,</l>
     <l n="604">e gran speranza dato a quei prigioni:</l>
     <l n="605">e come venir vide Dudon santo</l>
     <l n="606">solo a cavallo, e gli altri esser pedoni,</l>
     <l n="607">stimò che capo e che signor lor fosse;</l>
     <l n="608">e contra lui con gran desir si mosse.</l>
    </lg>
    <lg n="77">
     <l n="609">Già mosso prima era Dudon; ma quando</l>
     <l n="610">senza lancia Ruggier vide venire,</l>
     <l n="611">lunge da sé la sua gittò, sdegnando</l>
     <l n="612">con tal vantaggio il cavallier ferire.</l>
     <l n="613">Ruggiero, al cortese atto riguardando,</l>
     <l n="614">disse fra sé: - Costui non può mentire,</l>
     <l n="615">ch'uno non sia di quei guerrier perfetti</l>
     <l n="616">che paladin di Francia sono detti.</l>
    </lg>
    <lg n="78">
     <l n="617">S'impetrar lo potrò, vo' che 'l suo nome,</l>
     <l n="618">inanzi che segua altro, mi palese; -</l>
     <l n="619">e così domandollo: e seppe come</l>
     <l n="620">era Dudon figliuol d'Uggier danese.</l>
     <l n="621">Dudon gravò Ruggier poi d'ugual some,</l>
     <l n="622">e parimente lo trovò cortese.</l>
     <l n="623">Poi che i nomi tra lor s'ebbono detti,</l>
     <l n="624">si disfidaro, e vennero agli effetti.</l>
    </lg>
    <lg n="79">
     <l n="625">Avea Dudon quella ferrata mazza</l>
     <l n="626">ch'in mille imprese gli diè eterno onore:</l>
     <l n="627">con essa mostra ben ch'egli è di razza</l>
     <l n="628">di quel Danese pien d'alto valore.</l>
     <l n="629">La spada ch'apre ogni elmo, ogni corazza,</l>
     <l n="630">di che non era al mondo la migliore,</l>
     <l n="631">trasse Ruggiero, e fece paragone</l>
     <l n="632">di sua virtude al paladin Dudone.</l>
    </lg>
    <lg n="80">
     <l n="633">Ma perché in mente ogniora avea di meno</l>
     <l n="634">offender la sua donna, che potea;</l>
     <l n="635">et era certo, se spargea il terreno</l>
     <l n="636">del sangue di costui, che la offendea</l>
     <l n="637">(de le case di Francia instrutto a pieno,</l>
     <l n="638">la madre di Dudone esser sapea</l>
     <l n="639">Armelina sorella di Beatrice,</l>
     <l n="640">ch'era di Bradamante genitrice):</l>
    </lg>
    <lg n="81">
     <l n="641">per questo mai di punta non gli trasse,</l>
     <l n="642">e di taglio rarissimo ferìa.</l>
     <l n="643">Schermiasi, ovunque la mazza calasse,</l>
     <l n="644">or ribattendo, or dandole la via.</l>
     <l n="645">Crede Turpin che per Ruggier restasse,</l>
     <l n="646">che Dudon morto in pochi colpi avria:</l>
     <l n="647">né mai, qualunque volta si scoperse,</l>
     <l n="648">ferir, se non di piatto, lo sofferse.</l>
    </lg>
    <lg n="82">
     <l n="649">Di piatto usar potea, come di taglio,</l>
     <l n="650">Ruggier la spada sua ch'avea gran schena;</l>
     <l n="651">e quivi a strano giuoco di sonaglio</l>
     <l n="652">sopra Dudon con tanta forza mena,</l>
     <l n="653">che spesso agli occhi gli pon tal barbaglio,</l>
     <l n="654">che si ritien di non cadere a pena.</l>
     <l n="655">Ma per esser più grato a chi m'ascolta,</l>
     <l n="656">io differisco il canto a un'altra volta.</l>
    </lg>
   </lg>
  </body>
 </text>
</TEI>