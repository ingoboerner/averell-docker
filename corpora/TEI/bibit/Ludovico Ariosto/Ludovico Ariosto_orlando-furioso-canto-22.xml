<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 22</title>
    <author>Ludovico Ariosto</author>
   </titleStmt>
   <extent>
    <measure unit="stanza">98</measure>
    <measure unit="line">784</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-22</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 22</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 22</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Cortesi donne e grate al vostro amante,</l>
     <l n="2">voi che d'un solo amor sète contente,</l>
     <l n="3">come che certo sia, fra tante e tante,</l>
     <l n="4">che rarissime siate in questa mente;</l>
     <l n="5">non vi dispiaccia quel ch'io dissi inante,</l>
     <l n="6">quando contra Gabrina fui sì ardente,</l>
     <l n="7">e s'ancor son per spendervi alcun verso,</l>
     <l n="8">di lei biasmando l'animo perverso.</l>
    </lg>
    <lg n="2">
     <l n="9">Ella era tale; e come imposto fummi</l>
     <l n="10">da chi può in me, non preterisco il vero.</l>
     <l n="11">Per questo io non oscuro gli onor summi</l>
     <l n="12">d'una e d'un'altra ch'abbia il cor sincero.</l>
     <l n="13">Quel che 'l Maestro suo per trenta nummi</l>
     <l n="14">diede a' Iudei, non nocque a Ianni o a Piero;</l>
     <l n="15">né d'Ipermestra è la fama men bella,</l>
     <l n="16">se ben di tante inique era sorella.</l>
    </lg>
    <lg n="3">
     <l n="17">Per una che biasmar cantando ardisco</l>
     <l n="18">(che l'ordinata istoria così vuole),</l>
     <l n="19">lodarne cento incontra m'offerisco,</l>
     <l n="20">e far lor virtù chiara più che 'l sole.</l>
     <l n="21">Ma tornando al lavor che vario ordisco,</l>
     <l n="22">ch'a molti, lor mercé, grato esser suole,</l>
     <l n="23">del cavallier di Scozia io vi dicea,</l>
     <l n="24">ch'un alto grido appresso udito avea.</l>
    </lg>
    <lg n="4">
     <l n="25">Fra due montagne entrò in un stretto calle</l>
     <l n="26">onde uscia il grido, e non fu molto inante,</l>
     <l n="27">che giunse dove in una chiusa valle</l>
     <l n="28">si vide un cavallier morto davante.</l>
     <l n="29">Chi sia dirò; ma prima dar le spalle</l>
     <l n="30">a Francia voglio, e girmene in Levante,</l>
     <l n="31">tanto ch'io trovi Astolfo paladino,</l>
     <l n="32">che per Ponente avea preso il camino.</l>
    </lg>
    <lg n="5">
     <l n="33">Io lo lasciai ne la città crudele,</l>
     <l n="34">onde col suon del formidabil corno</l>
     <l n="35">avea cacciato il populo infedele,</l>
     <l n="36">e gran periglio toltosi d'intorno,</l>
     <l n="37">et a' compagni fatto alzar le vele,</l>
     <l n="38">e dal lito fuggir con grave scorno.</l>
     <l n="39">Or seguendo di lui, dico che prese</l>
     <l n="40">la via d'Armenia, e uscì di quel paese.</l>
    </lg>
    <lg n="6">
     <l n="41">E dopo alquanti giorni in Natalia</l>
     <l n="42">trovossi, e inverso Bursia il camin tenne;</l>
     <l n="43">onde, continuando la sua via</l>
     <l n="44">di qua dal mare, in Tracia se ne venne.</l>
     <l n="45">Lungo il Danubio andò per l'Ungaria;</l>
     <l n="46">e come avesse il suo destrier le penne,</l>
     <l n="47">i Moravi e i Boemi passò in meno</l>
     <l n="48">di venti giorni, e la Franconia e il Reno.</l>
    </lg>
    <lg n="7">
     <l n="49">Per la selva d'Ardenna in Aquisgrana</l>
     <l n="50">giunse e in Barbante, e in Fiandra al fin s'imbarca.</l>
     <l n="51">L'aura che soffia verso tramontana,</l>
     <l n="52">la vela in guisa in su la prora carca,</l>
     <l n="53">ch'a mezzo giorno Astolfo non lontana</l>
     <l n="54">vede Inghilterra, ove nel lito varca.</l>
     <l n="55">Salta a cavallo, e in tal modo lo punge,</l>
     <l n="56">ch'a Londra quella sera ancora giunge.</l>
    </lg>
    <lg n="8">
     <l n="57">Quivi sentendo poi che 'l vecchio Otone</l>
     <l n="58">già molti mesi inanzi era in Parigi,</l>
     <l n="59">e che di nuovo quasi ogni barone</l>
     <l n="60">avea imitato i suoi degni vestigi;</l>
     <l n="61">d'andar subito in Francia si dispone:</l>
     <l n="62">e così torna al porto di Tamigi,</l>
     <l n="63">onde con le vele alte uscendo fuora,</l>
     <l n="64">verso Calessio fe' drizzar la prora.</l>
    </lg>
    <lg n="9">
     <l n="65">Un ventolin che leggiermente all'orza</l>
     <l n="66">ferendo, avea adescato il legno all'onda,</l>
     <l n="67">a poco a poco cresce e si rinforza;</l>
     <l n="68">poi vien sì, ch'al nocchier ne soprabonda.</l>
     <l n="69">Che li volti la poppa al fine è forza;</l>
     <l n="70">se non, gli caccierà sotto la sponda.</l>
     <l n="71">Per la schena del mar tien dritto il legno,</l>
     <l n="72">e fa camin diverso al suo disegno.</l>
    </lg>
    <lg n="10">
     <l n="73">Or corre a destra, or a sinistra mano,</l>
     <l n="74">di qua di là, dove fortuna spinge,</l>
     <l n="75">e piglia terra al fin presso a Roano;</l>
     <l n="76">e come prima il dolce lito attinge,</l>
     <l n="77">fa rimetter la sella a Rabicano,</l>
     <l n="78">e tutto s'arma e la spada si cinge.</l>
     <l n="79">Prende il camino, et ha seco quel corno</l>
     <l n="80">che gli val più che mille uomini intorno.</l>
    </lg>
    <lg n="11">
     <l n="81">E giunse, traversando una foresta,</l>
     <l n="82">a piè d'un colle ad una chiara fonte,</l>
     <l n="83">ne l'ora che 'l monton di pascer resta,</l>
     <l n="84">chiuso in capanna, o sotto un cavo monte.</l>
     <l n="85">E dal gran caldo e da la sete infesta</l>
     <l n="86">vinto, si trasse l'elmo da la fronte;</l>
     <l n="87">legò il destrier tra le più spesse fronde,</l>
     <l n="88">e poi venne per bere alle fresche onde.</l>
    </lg>
    <lg n="12">
     <l n="89">Non avea messo ancor le labra in molle,</l>
     <l n="90">ch'un villanel che v'era ascoso appresso,</l>
     <l n="91">sbuca fuor d'una macchia, e il destrier tolle,</l>
     <l n="92">sopra vi sale, e se ne va con esso.</l>
     <l n="93">Astolfo il rumor sente, e 'l capo estolle;</l>
     <l n="94">e poi che 'l danno suo vede sì espresso,</l>
     <l n="95">lascia la fonte, e sazio senza bere,</l>
     <l n="96">gli va dietro correndo a più potere.</l>
    </lg>
    <lg n="13">
     <l n="97">Quel ladro non si stende a tutto corso:</l>
     <l n="98">che dileguato si saria di botto;</l>
     <l n="99">ma or lentando, or raccogliendo il morso,</l>
     <l n="100">se ne va di galoppo e di buon trotto.</l>
     <l n="101">Escon del bosco dopo un gran discorso;</l>
     <l n="102">e l'uno e l'altro al fin si fu ridotto</l>
     <l n="103">là dove tanti nobili baroni</l>
     <l n="104">eran senza prigion più che prigioni.</l>
    </lg>
    <lg n="14">
     <l n="105">Dentro il palagio il villanel si caccia</l>
     <l n="106">con quel destrier che i venti al corso adegua.</l>
     <l n="107">Forza è ch'Astolfo, il qual lo scudo impaccia,</l>
     <l n="108">l'elmo e l'altr'arme, di lontan lo segua.</l>
     <l n="109">Pur giunge anch'egli, e tutta quella traccia</l>
     <l n="110">che fin qui avea seguita, si dilegua;</l>
     <l n="111">che più né Rabican né 'l ladro vede,</l>
     <l n="112">e gira gli occhi, e indarno affretta il piede:</l>
    </lg>
    <lg n="15">
     <l n="113">affretta il piede e va cercando invano</l>
     <l n="114">e le loggie e le camere e le sale;</l>
     <l n="115">ma per trovare il perfido villano,</l>
     <l n="116">di sua fatica nulla si prevale.</l>
     <l n="117">Non sa dove abbia ascoso Rabicano,</l>
     <l n="118">quel suo veloce sopra ogni animale;</l>
     <l n="119">e senza frutto alcun tutto quel giorno</l>
     <l n="120">cercò di su di giù, dentro e d'intorno.</l>
    </lg>
    <lg n="16">
     <l n="121">Confuso e lasso d'aggirarsi tanto,</l>
     <l n="122">s'avvide che quel loco era incantato;</l>
     <l n="123">e del libretto ch'avea sempre a canto,</l>
     <l n="124">che Logistilla in India gli avea dato,</l>
     <l n="125">acciò che, ricadendo in nuovo incanto,</l>
     <l n="126">potessi aitarsi, si fu ricordato:</l>
     <l n="127">all'indice ricorse, e vide tosto</l>
     <l n="128">a quante carte era il rimedio posto.</l>
    </lg>
    <lg n="17">
     <l n="129">Del palazzo incantato era difuso</l>
     <l n="130">scritto nel libro; e v'eran scritti i modi</l>
     <l n="131">di fare il mago rimaner confuso,</l>
     <l n="132">e a tutti quei prigion di sciorre i nodi.</l>
     <l n="133">Sotto la soglia era uno spirto chiuso,</l>
     <l n="134">che facea questi inganni e queste frodi:</l>
     <l n="135">e levata la pietra ov'è sepolto,</l>
     <l n="136">per lui sarà il palazzo in fumo sciolto.</l>
    </lg>
    <lg n="18">
     <l n="137">Desideroso di condurre a fine</l>
     <l n="138">il paladin sì gloriosa impresa,</l>
     <l n="139">non tarda più che 'l braccio non inchine</l>
     <l n="140">a provar quanto il grave marmo pesa.</l>
     <l n="141">Come Atlante le man vede vicine</l>
     <l n="142">per far che l'arte sua sia vilipesa,</l>
     <l n="143">sospettoso di quel che può avvenire,</l>
     <l n="144">lo va con nuovi incanti ad assalire.</l>
    </lg>
    <lg n="19">
     <l n="145">Lo fa con diaboliche sue larve</l>
     <l n="146">parer da quel diverso, che solea:</l>
     <l n="147">gigante ad altri, ad altri un villan parve,</l>
     <l n="148">ad altri un cavallier di faccia rea.</l>
     <l n="149">Ognuno in quella forma in che gli apparve</l>
     <l n="150">nel bosco il mago, il paladin vedea;</l>
     <l n="151">sì che per riaver quel che gli tolse</l>
     <l n="152">il mago, ognuno al paladin si volse.</l>
    </lg>
    <lg n="20">
     <l n="153">Ruggier, Gradasso, Iroldo, Bradamante,</l>
     <l n="154">Brandimarte, Prasildo, altri guerrieri</l>
     <l n="155">in questo nuovo error si fêro inante,</l>
     <l n="156">per distruggere il duca accesi e fieri.</l>
     <l n="157">Ma ricordossi il corno in quello instante,</l>
     <l n="158">che fe' loro abbassar gli animi altieri.</l>
     <l n="159">Se non si soccorrea col grave suono,</l>
     <l n="160">morto era il paladin senza perdono.</l>
    </lg>
    <lg n="21">
     <l n="161">Ma tosto che si pon quel corno a bocca</l>
     <l n="162">e fa sentire intorno il suono orrendo,</l>
     <l n="163">a guisa dei colombi, quando scocca</l>
     <l n="164">lo scoppio, vanno i cavallier fuggendo.</l>
     <l n="165">Non meno al negromante fuggir tocca,</l>
     <l n="166">non men fuor de la tana esce temendo</l>
     <l n="167">pallido e sbigottito, e se ne slunga</l>
     <l n="168">tanto, che 'l suono orribil non lo giunga.</l>
    </lg>
    <lg n="22">
     <l n="169">Fuggì il guardian coi suo' prigioni; e dopo</l>
     <l n="170">de le stalle fuggîr molti cavalli,</l>
     <l n="171">ch'altro che fune a ritenerli era uopo,</l>
     <l n="172">e seguiro i patron per varii calli.</l>
     <l n="173">In casa non restò gatta né topo</l>
     <l n="174">al suon che par che dica: Dàlli, dàlli.</l>
     <l n="175">Sarebbe ito con gli altri Rabicano,</l>
     <l n="176">se non ch'all'uscir venne al duca in mano.</l>
    </lg>
    <lg n="23">
     <l n="177">Astolfo, poi ch'ebbe cacciato il mago,</l>
     <l n="178">levò di su la soglia il grave sasso,</l>
     <l n="179">e vi ritrovò sotto alcuna imago,</l>
     <l n="180">et altre cose che di scriver lasso:</l>
     <l n="181">e di distrugger quello incanto vago,</l>
     <l n="182">di ciò che vi trovò, fece fraccasso,</l>
     <l n="183">come gli mostra il libro che far debbia;</l>
     <l n="184">e si sciolse il palazzo in fumo e in nebbia.</l>
    </lg>
    <lg n="24">
     <l n="185">Quivi trovò che di catena d'oro</l>
     <l n="186">di Ruggiero il cavallo era legato,</l>
     <l n="187">parlo di quel che 'l negromante moro</l>
     <l n="188">per mandarlo ad Alcina gli avea dato;</l>
     <l n="189">a cui poi Logistilla fe' il lavoro</l>
     <l n="190">del freno, ond'era in Francia ritornato,</l>
     <l n="191">e girato da l'India all'Inghilterra</l>
     <l n="192">tutto avea il lato destro de la terra.</l>
    </lg>
    <lg n="25">
     <l n="193">Non so se vi ricorda che la briglia</l>
     <l n="194">lasciò attaccata all'arbore quel giorno</l>
     <l n="195">che nuda da Ruggier sparì la figlia</l>
     <l n="196">di Galafrone, e gli fe' l'alto scorno.</l>
     <l n="197">Fe' il volante destrier, con maraviglia</l>
     <l n="198">di chi lo vide, al mastro suo ritorno;</l>
     <l n="199">e con lui stette infin al giorno sempre,</l>
     <l n="200">che de l'incanto fur rotte le tempre.</l>
    </lg>
    <lg n="26">
     <l n="201">Non potrebbe esser stato più giocondo</l>
     <l n="202">d'altra aventura Astolfo, che di questa;</l>
     <l n="203">che per cercar la terra e il mar, secondo</l>
     <l n="204">ch'avea desir, quel ch'a cercar gli resta,</l>
     <l n="205">e girar tutto in pochi giorni il mondo,</l>
     <l n="206">troppo venìa questo ippogrifo a sesta.</l>
     <l n="207">Sapea egli ben quanto a portarlo era atto,</l>
     <l n="208">che l'avea altrove assai provato in fatto.</l>
    </lg>
    <lg n="27">
     <l n="209">Quel giorno in India lo provò, che tolto</l>
     <l n="210">da la savia Melissa fu di mano</l>
     <l n="211">a quella scelerata che travolto</l>
     <l n="212">gli avea in mirto silvestre il viso umano:</l>
     <l n="213">e ben vide e notò come raccolto</l>
     <l n="214">gli fu sotto la briglia il capo vano</l>
     <l n="215">da Logistilla, e vide come instrutto</l>
     <l n="216">fosse Ruggier di farlo andar per tutto.</l>
    </lg>
    <lg n="28">
     <l n="217">Fatto disegno l'ippogrifo tôrsi,</l>
     <l n="218">la sella sua, ch'appresso avea, gli messe;</l>
     <l n="219">e gli fece, levando da più morsi</l>
     <l n="220">una cosa et un'altra, un che lo resse;</l>
     <l n="221">che dei destrier ch'in fuga erano corsi,</l>
     <l n="222">quivi attaccate eran le briglie spesse.</l>
     <l n="223">Ora un pensier di Rabicano solo</l>
     <l n="224">lo fa tardar che non si leva a volo.</l>
    </lg>
    <lg n="29">
     <l n="225">D'amar quel Rabicano avea ragione;</l>
     <l n="226">che non v'era un miglior per correr lancia,</l>
     <l n="227">e l'avea da l'estrema regione</l>
     <l n="228">de l'India cavalcato insin in Francia.</l>
     <l n="229">Pensa egli molto; e in somma si dispone</l>
     <l n="230">darne più tosto ad un suo amico mancia,</l>
     <l n="231">che, lasciandolo quivi in su la strada,</l>
     <l n="232">se l'abbia il primo ch'a passarvi accada.</l>
    </lg>
    <lg n="30">
     <l n="233">Stava mirando se vedea venire</l>
     <l n="234">pel bosco o cacciatore o alcun villano,</l>
     <l n="235">da cui far si potesse indi seguire</l>
     <l n="236">a qualche terra, e trarvi Rabicano.</l>
     <l n="237">Tutto quel giorno e sin all'apparire</l>
     <l n="238">de l'altro stette riguardando invano.</l>
     <l n="239">L'altro matin, ch'era ancor l'aer fosco,</l>
     <l n="240">veder gli parve un cavallier pel bosco.</l>
    </lg>
    <lg n="31">
     <l n="241">Ma mi bisogna, s'io vo' dirvi il resto,</l>
     <l n="242">ch'io trovi Ruggier prima e Bradamante.</l>
     <l n="243">Poi che si tacque il corno, e che da questo</l>
     <l n="244">loco la bella coppia fu distante,</l>
     <l n="245">guardò Ruggiero, e fu a conoscer presto</l>
     <l n="246">quel che fin qui gli avea nascoso Atlante:</l>
     <l n="247">fatto avea Atlante che fin a quell'ora</l>
     <l n="248">tra lor non s'eran conosciuti ancora.</l>
    </lg>
    <lg n="32">
     <l n="249">Ruggier riguarda Bradamante, et ella</l>
     <l n="250">riguarda lui con alta maraviglia,</l>
     <l n="251">che tanti dì l'abbia offuscato quella</l>
     <l n="252">illusion sì l'animo e le ciglia.</l>
     <l n="253">Ruggiero abbraccia la sua donna bella,</l>
     <l n="254">che più che rosa ne divien vermiglia;</l>
     <l n="255">e poi di su la bocca i primi fiori</l>
     <l n="256">cogliendo vien dei suoi beati amori.</l>
    </lg>
    <lg n="33">
     <l n="257">Tornaro ad iterar gli abbracciamenti</l>
     <l n="258">mille fiate, et a tenersi stretti</l>
     <l n="259">i duo felici amanti, e sì contenti,</l>
     <l n="260">ch'a pena i gaudii lor capiano i petti.</l>
     <l n="261">Molto lor duol che per incantamenti,</l>
     <l n="262">mentre che fur negli errabondi tetti,</l>
     <l n="263">tra lor non s'eran mai riconosciuti,</l>
     <l n="264">e tanti lieti giorni eran perduti.</l>
    </lg>
    <lg n="34">
     <l n="265">Bradamante, disposta di far tutti</l>
     <l n="266">i piaceri che far vergine saggia</l>
     <l n="267">debbia ad un suo amator, sì che di lutti,</l>
     <l n="268">senza il suo onore offendere, il sottraggia;</l>
     <l n="269">dice a Ruggier, se a dar gli ultimi frutti</l>
     <l n="270">lei non vuol sempre aver dura e selvaggia,</l>
     <l n="271">la faccia domandar per buoni mezzi</l>
     <l n="272">al padre Amon: ma prima si battezzi.</l>
    </lg>
    <lg n="35">
     <l n="273">Ruggier, che tolto avria non solamente</l>
     <l n="274">viver cristiano per amor di questa,</l>
     <l n="275">com'era stato il padre, e antiquamente</l>
     <l n="276">l'avolo e tutta la sua stirpe onesta;</l>
     <l n="277">ma, per farle piacere, immantinente</l>
     <l n="278">data le avria la vita che gli resta:</l>
     <l n="279">- Non che ne l'acqua (disse), ma nel fuoco</l>
     <l n="280">per tuo amor porre il capo mi fia puoco. -</l>
    </lg>
    <lg n="36">
     <l n="281">Per battezzarsi dunque, indi per sposa</l>
     <l n="282">la donna aver, Ruggier si messe in via,</l>
     <l n="283">guidando Bradamante a Vallombrosa</l>
     <l n="284">(così fu nominata una badia</l>
     <l n="285">ricca e bella, né men religiosa,</l>
     <l n="286">e cortese a chiunque vi venìa);</l>
     <l n="287">e trovaro all'uscir de la foresta</l>
     <l n="288">donna che molto era nel viso mesta.</l>
    </lg>
    <lg n="37">
     <l n="289">Ruggier, che sempre uman, sempre cortese</l>
     <l n="290">era a ciascun, ma più alle donne molto,</l>
     <l n="291">come le belle lacrime comprese</l>
     <l n="292">cader rigando il delicato volto,</l>
     <l n="293">n'ebbe pietade, e di disir s'accese</l>
     <l n="294">di saper il suo affanno; et a lei volto,</l>
     <l n="295">dopo onesto saluto, domandolle</l>
     <l n="296">perch'avea sì di pianto il viso molle.</l>
    </lg>
    <lg n="38">
     <l n="297">Et ella, alzando i begli umidi rai,</l>
     <l n="298">umanissimamente gli rispose,</l>
     <l n="299">e la cagion de' suoi penosi guai,</l>
     <l n="300">poi che le domandò, tutta gli espose.</l>
     <l n="301">- Gentil signor (disse ella), intenderai</l>
     <l n="302">che queste guancie son sì lacrimose</l>
     <l n="303">per la pietà ch'a un giovinetto porto,</l>
     <l n="304">ch'in un castel qui presso oggi fia morto.</l>
    </lg>
    <lg n="39">
     <l n="305">Amando una gentil giovane e bella,</l>
     <l n="306">che di Marsilio re di Spagna è figlia,</l>
     <l n="307">sotto un vel bianco e in feminil gonella,</l>
     <l n="308">finta la voce e il volger de le ciglia,</l>
     <l n="309">egli ogni notte si giacea con quella,</l>
     <l n="310">senza darne sospetto alla famiglia:</l>
     <l n="311">ma sì secreto alcuno esser non puote,</l>
     <l n="312">ch'al lungo andar non sia chi 'l vegga e note.</l>
    </lg>
    <lg n="40">
     <l n="313">Se n'accorse uno, e ne parlò con dui;</l>
     <l n="314">gli dui con altri, insin ch'al re fu detto.</l>
     <l n="315">Venne un fedel del re l'altr'ieri a nui,</l>
     <l n="316">che questi amanti fe' pigliar nel letto;</l>
     <l n="317">e ne la ròcca gli ha fatto ambedui</l>
     <l n="318">divisamente chiudere in distretto:</l>
     <l n="319">né credo per tutto oggi ch'abbia spazio</l>
     <l n="320">il gioven, che non mora in pena e in strazio.</l>
    </lg>
    <lg n="41">
     <l n="321">Fuggita me ne son per non vedere</l>
     <l n="322">tal crudeltà; che vivo l'arderanno:</l>
     <l n="323">né cosa mi potrebbe più dolere,</l>
     <l n="324">che faccia di sì bel giovine il danno;</l>
     <l n="325">né potrò aver giamai tanto piacere,</l>
     <l n="326">che non si volga subito in affanno,</l>
     <l n="327">che de la crudel fiamma mi rimembri,</l>
     <l n="328">ch'abbia arsi i belli e delicati membri. -</l>
    </lg>
    <lg n="42">
     <l n="329">Bradamante ode, e par ch'assai le prema</l>
     <l n="330">questa novella, e molto il cor l'annoi;</l>
     <l n="331">né par che men per quel dannato tema,</l>
     <l n="332">che se fosse uno dei fratelli suoi.</l>
     <l n="333">Né certo la paura in tutto scema</l>
     <l n="334">era di causa, come io dirò poi.</l>
     <l n="335">Si volse ella a Ruggiero, e disse: - Parme</l>
     <l n="336">ch'in favor di costui sien le nostr'arme. -</l>
    </lg>
    <lg n="43">
     <l n="337">E disse a quella mesta: - Io ti conforto</l>
     <l n="338">che tu vegga di porci entro alle mura;</l>
     <l n="339">che se 'l giovine ancor non avran morto,</l>
     <l n="340">più non l'uccideran, stanne sicura. -</l>
     <l n="341">Ruggiero, avendo il cor benigno scorto</l>
     <l n="342">de la sua donna e la pietosa cura,</l>
     <l n="343">sentì tutto infiammarsi di desire</l>
     <l n="344">di non lasciare il giovine morire.</l>
    </lg>
    <lg n="44">
     <l n="345">Et alla donna, a cui dagli occhi cade</l>
     <l n="346">un rio di pianto, dice: - Or che s'aspetta?</l>
     <l n="347">Soccorrer qui, non lacrimare accade:</l>
     <l n="348">fa ch'ove è questo tuo, pur tu ci metta.</l>
     <l n="349">Di mille lancie trar, di mille spade</l>
     <l n="350">tel promettian, pur che ci meni in fretta:</l>
     <l n="351">ma studia il passo più che puoi; che tarda</l>
     <l n="352">non sia l'aita, e intanto il fuoco l'arda. -</l>
    </lg>
    <lg n="45">
     <l n="353">L'alto parlare e la fiera sembianza</l>
     <l n="354">di quella coppia a maraviglia ardita,</l>
     <l n="355">ebbon di tornar forza la speranza</l>
     <l n="356">colà dond'era già tutta fuggita;</l>
     <l n="357">ma perch'ancor, più che la lontananza,</l>
     <l n="358">temeva il ritrovar la via impedita,</l>
     <l n="359">e che saria per questo indarno presa,</l>
     <l n="360">stava la donna in sé tutta sospesa.</l>
    </lg>
    <lg n="46">
     <l n="361">Poi disse lor: - Facendo noi la via</l>
     <l n="362">che dritta e piana va fin a quel loco,</l>
     <l n="363">credo ch'a tempo vi si giungeria,</l>
     <l n="364">che non sarebbe ancora acceso il fuoco:</l>
     <l n="365">ma gir convien per così torta e ria,</l>
     <l n="366">che 'l termine d'un giorno saria poco</l>
     <l n="367">a riuscirne; e quando vi saremo,</l>
     <l n="368">che troviam morto il giovine mi temo. -</l>
    </lg>
    <lg n="47">
     <l n="369">- E perché non andian (disse Ruggiero)</l>
     <l n="370">per la più corta? - E la donna rispose:</l>
     <l n="371">- Perché un castel de' conti da Pontiero</l>
     <l n="372">tra via si trova, ove un costume pose,</l>
     <l n="373">non son tre giorni ancora, iniquo e fiero</l>
     <l n="374">a cavallieri e a donne aventurose,</l>
     <l n="375">Pinabello, il peggior uomo che viva,</l>
     <l n="376">figliuol del conte Anselmo d'Altariva.</l>
    </lg>
    <lg n="48">
     <l n="377">Quindi né cavallier né donna passa,</l>
     <l n="378">che se ne vada senza ingiuria e danni:</l>
     <l n="379">l'uno e l'altro a piè resta; ma vi lassa</l>
     <l n="380">il guerrier l'arme, e la donzella i panni.</l>
     <l n="381">Miglior cavallier lancia non abbassa,</l>
     <l n="382">e non abbassò in Francia già molt'anni,</l>
     <l n="383">di quattro che giurato hanno al castello</l>
     <l n="384">la legge mantener di Pinabello.</l>
    </lg>
    <lg n="49">
     <l n="385">Come l'usanza (che non è più antiqua</l>
     <l n="386">di tre dì) cominciò, vi vo' narrare;</l>
     <l n="387">e sentirete se fu dritta o obliqua</l>
     <l n="388">cagion che i cavallier fece giurare.</l>
     <l n="389">Pinabello ha una donna così iniqua,</l>
     <l n="390">così bestial, ch'al mondo è senza pare;</l>
     <l n="391">che con lui, non so dove, andando un giorno,</l>
     <l n="392">ritrovò un cavallier che le fe' scorno.</l>
    </lg>
    <lg n="50">
     <l n="393">Il cavallier, perché da lei beffato</l>
     <l n="394">fu d'una vecchia che portava in groppa,</l>
     <l n="395">giostrò con Pinabel ch'era dotato</l>
     <l n="396">di poca forza e di superbia troppa;</l>
     <l n="397">et abbattello, e lei smontar nel prato</l>
     <l n="398">fece, e provò s'andava dritta o zoppa:</l>
     <l n="399">lasciolla a piede, e fe' de la gonella</l>
     <l n="400">di lei vestir l'antiqua damigella.</l>
    </lg>
    <lg n="51">
     <l n="401">Quella ch'a piè rimase, dispettosa,</l>
     <l n="402">e di vendetta ingorda e sitibonda,</l>
     <l n="403">congiunta a Pinabel che d'ogni cosa</l>
     <l n="404">dove sia da mal far, ben la seconda,</l>
     <l n="405">né giorno mai, né notte mai riposa,</l>
     <l n="406">e dice che non fia mai più gioconda,</l>
     <l n="407">se mille cavallieri e mille donne</l>
     <l n="408">non mette a piedi, e lor tolle arme e gonne.</l>
    </lg>
    <lg n="52">
     <l n="409">Giunsero il dì medesmo, come accade,</l>
     <l n="410">quattro gran cavallieri ad un suo loco,</l>
     <l n="411">li quai di rimotissime contrade</l>
     <l n="412">venuti a queste parti eran di poco;</l>
     <l n="413">di tal valor, che non ha nostra etade</l>
     <l n="414">tant'altri buoni al bellicoso gioco:</l>
     <l n="415">Aquilante, Grifone e Sansonetto,</l>
     <l n="416">et un Guidon Selvaggio giovinetto.</l>
    </lg>
    <lg n="53">
     <l n="417">Pinabel con sembiante assai cortese</l>
     <l n="418">al castel ch'io v'ho detto gli raccolse.</l>
     <l n="419">La notte poi tutti nel letto prese,</l>
     <l n="420">e presi tenne; e prima non li sciolse,</l>
     <l n="421">che li fece giurar ch'un anno e un mese</l>
     <l n="422">(questo fu a punto il termine che tolse)</l>
     <l n="423">stariano quivi, e spogliarebbon quanti</l>
     <l n="424">vi capitasson cavallieri erranti;</l>
    </lg>
    <lg n="54">
     <l n="425">e le donzelle ch'avesson con loro,</l>
     <l n="426">porriano a piedi, e torrian lor le vesti.</l>
     <l n="427">Così giurâr, così constretti fôro</l>
     <l n="428">ad osservar, ben che turbati e mesti.</l>
     <l n="429">Non par che fin a qui contra costoro</l>
     <l n="430">alcun possa giostrar, ch'a piè non resti:</l>
     <l n="431">e capitati vi sono infiniti,</l>
     <l n="432">ch'a piè e senz'arme se ne son partiti.</l>
    </lg>
    <lg n="55">
     <l n="433">È ordine tra lor, che chi per sorte</l>
     <l n="434">esce fuor prima, vada a correr solo:</l>
     <l n="435">ma se trova il nimico così forte,</l>
     <l n="436">che resti in sella, e getti lui nel suolo,</l>
     <l n="437">sono ubligati gli altri infin a morte</l>
     <l n="438">pigliar l'impresa tutti in uno stuolo.</l>
     <l n="439">Vedi or, se ciascun d'essi è così buono,</l>
     <l n="440">quel ch'esser de', se tutti insieme sono.</l>
    </lg>
    <lg n="56">
     <l n="441">Poi non conviene all'importanzia nostra</l>
     <l n="442">che ne vieta ogni indugio, ogni dimora,</l>
     <l n="443">che punto vi fermiate a quella giostra;</l>
     <l n="444">e presuppongo che vinciate ancora,</l>
     <l n="445">che vostra alta presenzia lo dimostra;</l>
     <l n="446">ma non è cosa da fare in un'ora:</l>
     <l n="447">et è gran dubbio che 'l giovine s'arda,</l>
     <l n="448">se tutto oggi a soccorrerlo si tarda. -</l>
    </lg>
    <lg n="57">
     <l n="449">Disse Ruggier: - Non riguardiamo a questo:</l>
     <l n="450">facciàn nui quel che si può far per nui;</l>
     <l n="451">abbia chi regge il ciel cura del resto,</l>
     <l n="452">o la Fortuna, se non tocca a lui.</l>
     <l n="453">Ti fia per questa giostra manifesto,</l>
     <l n="454">se buoni siamo d'aiutar colui</l>
     <l n="455">che per cagion sì debole e sì lieve,</l>
     <l n="456">come n'hai detto, oggi bruciar si deve. -</l>
    </lg>
    <lg n="58">
     <l n="457">Senza risponder altro, la donzella</l>
     <l n="458">si messe per la via ch'era più corta.</l>
     <l n="459">Più di tre miglia non andâr per quella,</l>
     <l n="460">che si trovaro al ponte et alla porta</l>
     <l n="461">dove si perdon l'arme e la gonnella,</l>
     <l n="462">e de la vita gran dubbio si porta.</l>
     <l n="463">Al primo apparir lor, di su la ròcca</l>
     <l n="464">è chi duo botti la campana tocca.</l>
    </lg>
    <lg n="59">
     <l n="465">Et ecco de la porta con gran fretta,</l>
     <l n="466">trottando s'un ronzino, un vecchio uscìo;</l>
     <l n="467">e quel venìa gridando: - Aspetta, aspetta:</l>
     <l n="468">restate olà, che qui si paga il fio;</l>
     <l n="469">e se l'usanza non v'è stata detta,</l>
     <l n="470">che qui si tiene, or ve la vo' dir io. -</l>
     <l n="471">E contar loro incominciò di quello</l>
     <l n="472">costume, che servar fa Pinabello.</l>
    </lg>
    <lg n="60">
     <l n="473">Poi seguitò, volendo dar consigli,</l>
     <l n="474">com'era usato agli altri cavallieri:</l>
     <l n="475">- Fate spogliar la donna (dicea), figli,</l>
     <l n="476">e voi l'arme lasciateci e i destrieri;</l>
     <l n="477">e non vogliate mettervi a perigli</l>
     <l n="478">d'andare incontra a tai quattro guerrieri.</l>
     <l n="479">Per tutto vesti, arme e cavalli s'hanno:</l>
     <l n="480">la vita sol mai non ripara il danno. -</l>
    </lg>
    <lg n="61">
     <l n="481">- Non più (disse Ruggier), non più; ch'io sono</l>
     <l n="482">del tutto informatissimo, e qui venni</l>
     <l n="483">per far prova di me, se così buono</l>
     <l n="484">in fatti son, come nel cor mi tenni.</l>
     <l n="485">Arme, vesti e cavallo altrui non dono,</l>
     <l n="486">s'altro non sento che minaccie e cenni;</l>
     <l n="487">e son ben certo ancor, che per parole</l>
     <l n="488">il mio compagno le sue dar non vuole.</l>
    </lg>
    <lg n="62">
     <l n="489">Ma, per Dio, fa ch'io vegga tosto in fronte</l>
     <l n="490">quei che ne voglion tôrre arme e cavallo;</l>
     <l n="491">ch'abbiamo da passar anco quel monte,</l>
     <l n="492">e qui non si può far troppo intervallo. -</l>
     <l n="493">Rispose il vecchio: - Eccoti fuor del ponte</l>
     <l n="494">chi vien per farlo: - e non lo disse in fallo;</l>
     <l n="495">ch'un cavallier n'uscì, che sopraveste</l>
     <l n="496">vermiglie avea, di bianchi fior conteste.</l>
    </lg>
    <lg n="63">
     <l n="497">Bradamante pregò molto Ruggiero</l>
     <l n="498">che le lasciasse in cortesia l'assunto</l>
     <l n="499">di gittar de la sella il cavalliero</l>
     <l n="500">ch'avea di fiori il bel vestir trapunto;</l>
     <l n="501">ma non poté impetrarlo, e fu mestiero</l>
     <l n="502">a lei far ciò che Ruggier vòlse a punto.</l>
     <l n="503">Egli vòlse l'impresa tutta avere,</l>
     <l n="504">e Bradamante si stesse a vedere.</l>
    </lg>
    <lg n="64">
     <l n="505">Ruggiero al vecchio domandò, chi fosse</l>
     <l n="506">questo primo ch'uscia fuor de la porta.</l>
     <l n="507">- È Sansonetto (disse); che le rosse</l>
     <l n="508">veste conosco e i bianchi fior che porta. -</l>
     <l n="509">L'uno di qua, l'altro di là si mosse</l>
     <l n="510">senza parlarsi, e fu l'indugia corta;</l>
     <l n="511">che s'andaro a trovar coi ferri bassi,</l>
     <l n="512">molto affrettando i lor destrieri i passi.</l>
    </lg>
    <lg n="65">
     <l n="513">In questo mezzo de la ròcca usciti</l>
     <l n="514">eran con Pinabel molti pedoni,</l>
     <l n="515">presti per levar l'arme et espediti</l>
     <l n="516">ai cavallier ch'uscian fuor degli arcioni.</l>
     <l n="517">Veniansi incontra i cavallieri arditi,</l>
     <l n="518">fermando in su le reste i gran lancioni,</l>
     <l n="519">grossi duo palmi, di nativo cerro,</l>
     <l n="520">che quasi erano uguali insino al ferro.</l>
    </lg>
    <lg n="66">
     <l n="521">Di tali n'avea più d'una decina</l>
     <l n="522">fatto tagliar di su lor ceppi vivi</l>
     <l n="523">Sansonetto a una selva indi vicina,</l>
     <l n="524">e portatone duo per giostrar quivi.</l>
     <l n="525">Aver scudo e corazza adamantina</l>
     <l n="526">bisogna ben, che le percosse schivi.</l>
     <l n="527">Aveane fatto dar, tosto che venne,</l>
     <l n="528">l'uno a Ruggier, l'altro per sé ritenne.</l>
    </lg>
    <lg n="67">
     <l n="529">Con questi, che passar dovean gl'incudi</l>
     <l n="530">(sì ben ferrate avean le punte estreme),</l>
     <l n="531">di qua e di là fermandoli agli scudi,</l>
     <l n="532">a mezzo il corso si scontraro insieme.</l>
     <l n="533">Quel di Ruggiero, che i demoni ignudi</l>
     <l n="534">fece sudar, poco del colpo teme:</l>
     <l n="535">de lo scudo vo' dir che fece Atlante,</l>
     <l n="536">de le cui forze io v'ho già detto inante.</l>
    </lg>
    <lg n="68">
     <l n="537">Io v'ho già detto che con tanta forza</l>
     <l n="538">l'incantato splendor negli occhi fere,</l>
     <l n="539">ch'al discoprirsi ogni veduta ammorza,</l>
     <l n="540">e tramortito l'uom fa rimanere:</l>
     <l n="541">perciò, s'un gran bisogno non lo sforza,</l>
     <l n="542">d'un vel coperto lo solea tenere.</l>
     <l n="543">Si crede ch'anco impenetrabil fosse,</l>
     <l n="544">poi ch'a questo incontrar nulla si mosse.</l>
    </lg>
    <lg n="69">
     <l n="545">L'altro, ch'ebbe l'artefice men dotto,</l>
     <l n="546">il gravissimo colpo non sofferse.</l>
     <l n="547">Come tocco da fulmine, di botto</l>
     <l n="548">diè loco al ferro, e pel mezzo s'aperse;</l>
     <l n="549">diè loco al ferro, e quel trovò di sotto</l>
     <l n="550">il braccio ch'assai mal si ricoperse;</l>
     <l n="551">sì che ne fu ferito Sansonetto,</l>
     <l n="552">e de la sella tratto al suo dispetto.</l>
    </lg>
    <lg n="70">
     <l n="553">E questo il primo fu di quei compagni</l>
     <l n="554">che quivi mantenean l'usanza fella,</l>
     <l n="555">che de le spoglie altrui non fe' guadagni,</l>
     <l n="556">e ch'alla giostra uscì fuor de la sella.</l>
     <l n="557">Convien chi ride, anco talor si lagni,</l>
     <l n="558">e Fortuna talor trovi ribella.</l>
     <l n="559">Quel da la ròcca, replicando il botto,</l>
     <l n="560">ne fece agli altri cavallieri motto.</l>
    </lg>
    <lg n="71">
     <l n="561">S'era accostato Pinabello intanto</l>
     <l n="562">a Bradamante, per saper chi fusse</l>
     <l n="563">colui che con prodezza e valor tanto</l>
     <l n="564">il cavallier del suo castel percusse.</l>
     <l n="565">La giustizia di Dio, per dargli quanto</l>
     <l n="566">era il merito suo, vi lo condusse</l>
     <l n="567">su quel destrier medesimo ch'inante</l>
     <l n="568">tolto avea per inganno a Bradamante.</l>
    </lg>
    <lg n="72">
     <l n="569">Fornito a punto era l'ottavo mese</l>
     <l n="570">che, con lei ritrovandosi a camino,</l>
     <l n="571">(se 'l vi raccorda) questo Maganzese</l>
     <l n="572">la gittò ne la tomba di Merlino,</l>
     <l n="573">quando da morte un ramo la difese,</l>
     <l n="574">che seco cadde, anzi il suo buon destino;</l>
     <l n="575">e trassene, credendo ne lo speco</l>
     <l n="576">ch'ella fosse sepolta, il destrier seco.</l>
    </lg>
    <lg n="73">
     <l n="577">Bradamante conosce il suo cavallo,</l>
     <l n="578">e conosce per lui l'iniquo conte;</l>
     <l n="579">e poi ch'ode la voce, e vicino hallo</l>
     <l n="580">con maggiore attenzion mirato in fronte:</l>
     <l n="581">- Questo è il traditor (disse), senza fallo,</l>
     <l n="582">che procacciò di farmi oltraggio et onte:</l>
     <l n="583">ecco il peccato suo, che l'ha condutto</l>
     <l n="584">ove avrà de' suoi merti il premio tutto. -</l>
    </lg>
    <lg n="74">
     <l n="585">Il minacciare e il por mano alla spada</l>
     <l n="586">fu tutto a un tempo, e lo aventarsi a quello;</l>
     <l n="587">ma inanzi tratto gli levò la strada,</l>
     <l n="588">che non poté fuggir verso il castello.</l>
     <l n="589">Tolta è la speme ch'a salvar si vada,</l>
     <l n="590">come volpe alla tana, Pinabello.</l>
     <l n="591">Egli gridando e senza mai far testa,</l>
     <l n="592">fuggendo si cacciò ne la foresta.</l>
    </lg>
    <lg n="75">
     <l n="593">Pallido e sbigottito il miser sprona,</l>
     <l n="594">che posto ha nel fuggir l'ultima speme.</l>
     <l n="595">L'animosa donzella di Dordona</l>
     <l n="596">gli ha il ferro ai fianchi, e lo percuote e preme:</l>
     <l n="597">vien con lui sempre, e mai non l'abbandona.</l>
     <l n="598">Grande è il rumore, e il bosco intorno geme.</l>
     <l n="599">Nulla al castel di questo ancor s'intende,</l>
     <l n="600">però ch'ognuno a Ruggier solo attende.</l>
    </lg>
    <lg n="76">
     <l n="601">Gli altri tre cavallier de la fortezza</l>
     <l n="602">intanto erano usciti in su la via;</l>
     <l n="603">et avean seco quella male avezza</l>
     <l n="604">che v'avea posta la costuma ria.</l>
     <l n="605">A ciascun di lor tre, che 'l morir prezza</l>
     <l n="606">più ch'aver vita che con biasmo sia,</l>
     <l n="607">di vergogna arde il viso, e il cor di duolo,</l>
     <l n="608">che tanti ad assalir vadano un solo.</l>
    </lg>
    <lg n="77">
     <l n="609">La crudel meretrice ch'avea fatto</l>
     <l n="610">por quella iniqua usanza et osservarla,</l>
     <l n="611">il giuramento lor ricorda e il patto</l>
     <l n="612">ch'essi fatti l'avean, di vendicarla.</l>
     <l n="613">- Se sol con questa lancia te gli abbatto,</l>
     <l n="614">perché mi vòi con altre accompagnarla?</l>
     <l n="615">(dicea Guidon Selvaggio): e s'io ne mento,</l>
     <l n="616">levami il capo poi, ch'io son contento. -</l>
    </lg>
    <lg n="78">
     <l n="617">Così dicea Grifon, così Aquilante.</l>
     <l n="618">Giostrar da sol a sol volea ciascuno,</l>
     <l n="619">e preso e morto rimanere inante</l>
     <l n="620">ch'incontra un sol volere andar più d'uno.</l>
     <l n="621">La donna dicea loro: - A che far tante</l>
     <l n="622">parole qui senza profitto alcuno?</l>
     <l n="623">Per tôrre a colui l'arme io v'ho qui tratti,</l>
     <l n="624">non per far nuove leggi e nuovi patti.</l>
    </lg>
    <lg n="79">
     <l n="625">Quando io v'avea in prigione, era da farme</l>
     <l n="626">queste escuse, e non ora, che son tarde.</l>
     <l n="627">Voi dovete il preso ordine servarme,</l>
     <l n="628">non vostre lingue far vane e bugiarde. -</l>
     <l n="629">Ruggier gridava lor: - Eccovi l'arme,</l>
     <l n="630">ecco il destrier c'ha nuovo e sella e barde;</l>
     <l n="631">i panni de la donna eccovi ancora:</l>
     <l n="632">se li volete, a che più far dimora? -</l>
    </lg>
    <lg n="80">
     <l n="633">La donna del castel da un lato preme,</l>
     <l n="634">Ruggier da l'altro li chiama e rampogna,</l>
     <l n="635">tanto ch'a forza si spiccaro insieme,</l>
     <l n="636">ma nel viso infiammati di vergogna.</l>
     <l n="637">Dinanzi apparve l'uno e l'altro seme</l>
     <l n="638">del marchese onorato di Borgogna;</l>
     <l n="639">ma Guidon, che più grave ebbe il cavallo,</l>
     <l n="640">venìa lor dietro con poco intervallo.</l>
    </lg>
    <lg n="81">
     <l n="641">Con la medesima asta con che avea</l>
     <l n="642">Sansonetto abbattuto, Ruggier viene,</l>
     <l n="643">coperto da lo scudo che solea</l>
     <l n="644">Atlante aver sui monti di Pirene:</l>
     <l n="645">dico quello incantato, che splendea</l>
     <l n="646">tanto, ch'umana vista nol sostiene;</l>
     <l n="647">a cui Ruggier per l'ultimo soccorso</l>
     <l n="648">nei più gravi perigli avea ricorso.</l>
    </lg>
    <lg n="82">
     <l n="649">Ben che sol tre fiate bisognolli,</l>
     <l n="650">e certo in gran perigli, usarne il lume:</l>
     <l n="651">le prime due, quando dai regni molli</l>
     <l n="652">si trasse a più lodevole costume;</l>
     <l n="653">la terza, quando i denti mal satolli</l>
     <l n="654">lasciò de l'orca alle marine spume,</l>
     <l n="655">che dovean devorar la bella nuda</l>
     <l n="656">che fu a chi la campò poi così cruda.</l>
    </lg>
    <lg n="83">
     <l n="657">Fuor che queste tre volte, tutto 'l resto</l>
     <l n="658">lo tenea sotto un velo in modo ascoso,</l>
     <l n="659">ch'a discoprirlo esser potea ben presto,</l>
     <l n="660">che del suo aiuto fosse bisognoso.</l>
     <l n="661">Quivi alla giostra ne venìa con questo,</l>
     <l n="662">come io v'ho detto ancora, sì animoso,</l>
     <l n="663">che quei tre cavallier che vedea inanti,</l>
     <l n="664">manco temea che pargoletti infanti.</l>
    </lg>
    <lg n="84">
     <l n="665">Ruggier scontra Grifone, ove la penna</l>
     <l n="666">de lo scudo alla vista si congiunge.</l>
     <l n="667">Quel di cader da ciascun lato accenna,</l>
     <l n="668">et al fin cade, e resta al destrier lunge.</l>
     <l n="669">Mette allo scudo a lui Grifon l'antenna;</l>
     <l n="670">ma pel traverso e non pel dritto giunge:</l>
     <l n="671">e perché lo trovò forbito e netto,</l>
     <l n="672">l'andò strisciando, e fe' contrario effetto.</l>
    </lg>
    <lg n="85">
     <l n="673">Roppe il velo e squarciò, che gli copria</l>
     <l n="674">lo spaventoso et incantato lampo,</l>
     <l n="675">al cui splendor cader si convenia</l>
     <l n="676">con gli occhi ciechi, e non vi s'ha alcun scampo.</l>
     <l n="677">Aquilante, ch'a par seco venìa,</l>
     <l n="678">stracciò l'avanzo, e fe' lo scudo vampo.</l>
     <l n="679">Lo splendor ferì gli occhi ai duo fratelli</l>
     <l n="680">et a Guidon, che correa dopo quelli.</l>
    </lg>
    <lg n="86">
     <l n="681">Chi di qua, chi di là cade per terra:</l>
     <l n="682">lo scudo non pur lor gli occhi abbarbaglia,</l>
     <l n="683">ma fa che ogn'altro senso attonito erra.</l>
     <l n="684">Ruggier, che non sa il fin de la battaglia,</l>
     <l n="685">volta il cavallo; e nel voltare afferra</l>
     <l n="686">la spada sua che sì ben punge e taglia:</l>
     <l n="687">e nessun vede che gli sia all'incontro;</l>
     <l n="688">che tutti eran caduti a quello scontro.</l>
    </lg>
    <lg n="87">
     <l n="689">I cavallieri e insieme quei ch'a piede</l>
     <l n="690">erano usciti, e così le donne anco,</l>
     <l n="691">e non meno i destrieri in guisa vede,</l>
     <l n="692">che par che per morir battano il fianco.</l>
     <l n="693">Prima si maraviglia, e poi s'avvede</l>
     <l n="694">che 'l velo ne pendea dal lato manco:</l>
     <l n="695">dico il velo di seta, in che solea</l>
     <l n="696">chiuder la luce di quel caso rea.</l>
    </lg>
    <lg n="88">
     <l n="697">Presto si volge, e nel voltar, cercando</l>
     <l n="698">con gli occhi va l'amata sua guerriera;</l>
     <l n="699">e vien là dove era rimasa, quando</l>
     <l n="700">la prima giostra cominciata s'era.</l>
     <l n="701">Pensa ch'andata sia (non la trovando)</l>
     <l n="702">a vietar che quel giovine non pèra,</l>
     <l n="703">per dubbio ch'ella ha forse che non s'arda</l>
     <l n="704">in questo mezzo ch'a giostrar si tarda.</l>
    </lg>
    <lg n="89">
     <l n="705">Fra gli altri che giacean vede la donna,</l>
     <l n="706">la donna che l'avea quivi guidato.</l>
     <l n="707">Dinanzi se la pon, sì come assonna,</l>
     <l n="708">e via cavalca tutto conturbato.</l>
     <l n="709">D'un manto ch'essa avea sopra la gonna,</l>
     <l n="710">poi ricoperse lo scudo incantato;</l>
     <l n="711">e i sensi riaver le fece, tosto</l>
     <l n="712">che 'l nocivo splendore ebbe nascosto.</l>
    </lg>
    <lg n="90">
     <l n="713">Via se ne va Ruggier con faccia rossa</l>
     <l n="714">che, per vergogna, di levar non osa:</l>
     <l n="715">gli par ch'ognuno improverar gli possa</l>
     <l n="716">quella vittoria poco gloriosa.</l>
     <l n="717">- Ch'emenda poss'io fare, onde rimossa</l>
     <l n="718">mi sia una colpa tanto obbrobriosa?</l>
     <l n="719">che ciò ch'io vinsi mai, fu per favore,</l>
     <l n="720">diran, d'incanti, e non per mio valore. -</l>
    </lg>
    <lg n="91">
     <l n="721">Mentre così pensando seco giva,</l>
     <l n="722">venne in quel che cercava a dar di cozzo;</l>
     <l n="723">che 'n mezzo de la strada soprarriva</l>
     <l n="724">dove profondo era cavato un pozzo.</l>
     <l n="725">Quivi l'armento alla calda ora estiva</l>
     <l n="726">si ritraea, poi ch'avea pieno il gozzo.</l>
     <l n="727">Disse Ruggiero: - Or proveder bisogna,</l>
     <l n="728">che non mi facci, o scudo, più vergogna.</l>
    </lg>
    <lg n="92">
     <l n="729">Più non starai tu meco; e questo sia</l>
     <l n="730">l'ultimo biasmo c'ho d'averne al mondo. -</l>
     <l n="731">Così dicendo, smonta ne la via:</l>
     <l n="732">piglia una grossa pietra e di gran pondo,</l>
     <l n="733">e la lega allo scudo, et ambi invia</l>
     <l n="734">per l'alto pozzo a ritrovarne il fondo;</l>
     <l n="735">e dice: - Costà giù statti sepulto,</l>
     <l n="736">e teco stia sempre il mio obbrobrio occulto. -</l>
    </lg>
    <lg n="93">
     <l n="737">Il pozzo è cavo, e pieno al sommo d'acque:</l>
     <l n="738">grieve è lo scudo, e quella pietra grieve.</l>
     <l n="739">Non si fermò fin che nel fondo giacque:</l>
     <l n="740">sopra si chiuse il liquor molle e lieve.</l>
     <l n="741">Il nobil atto e di splendor non tacque</l>
     <l n="742">la vaga Fama, e divulgollo in breve;</l>
     <l n="743">e di rumor n'empì, suonando il corno,</l>
     <l n="744">e Francia e Spagna e le provincie intorno.</l>
    </lg>
    <lg n="94">
     <l n="745">Poi che di voce in voce si fe' questa</l>
     <l n="746">strana aventura in tutto il mondo nota,</l>
     <l n="747">molti guerrier si missero all'inchiesta</l>
     <l n="748">e di parte vicina e di remota:</l>
     <l n="749">ma non sapean qual fosse la foresta</l>
     <l n="750">dove nel pozzo il sacro scudo nuota;</l>
     <l n="751">che la donna che fe' l'atto palese,</l>
     <l n="752">dir mai non vòlse il pozzo né il paese.</l>
    </lg>
    <lg n="95">
     <l n="753">Al partir che Ruggier fe' dal castello,</l>
     <l n="754">dove avea vinto con poca battaglia;</l>
     <l n="755">che i quattro gran campion di Pinabello</l>
     <l n="756">fece restar come uomini di paglia;</l>
     <l n="757">tolto lo scudo, avea levato quello</l>
     <l n="758">lume che gli occhi e gli animi abbarbaglia:</l>
     <l n="759">e quei che giaciuti eran come morti,</l>
     <l n="760">pieni di meraviglia eran risorti.</l>
    </lg>
    <lg n="96">
     <l n="761">Né per tutto quel giorno si favella</l>
     <l n="762">altro fra lor, che de lo strano caso,</l>
     <l n="763">e come fu che ciascun d'essi a quella</l>
     <l n="764">orribil luce vinto era rimaso.</l>
     <l n="765">Mentre parlan di questo, la novella</l>
     <l n="766">vien lor di Pinabel giunto all'occaso:</l>
     <l n="767">che Pinabello è morto hanno l'aviso,</l>
     <l n="768">ma non sanno però chi l'abbia ucciso.</l>
    </lg>
    <lg n="97">
     <l n="769">L'ardita Bradamante in questo mezzo</l>
     <l n="770">giunto avea Pinabello a un passo stretto;</l>
     <l n="771">e cento volte gli avea fin a mezzo</l>
     <l n="772">messo il brando pei fianchi e per lo petto.</l>
     <l n="773">Tolto ch'ebbe dal mondo il puzzo e 'l lezzo</l>
     <l n="774">che tutto intorno avea il paese infetto,</l>
     <l n="775">le spalle al bosco testimonio volse</l>
     <l n="776">con quel destrier che già il fellon le tolse.</l>
    </lg>
    <lg n="98">
     <l n="777">Vòlse tornar dove lasciato avea</l>
     <l n="778">Ruggier; né seppe mai trovar la strada.</l>
     <l n="779">Or per valle or per monte s'avvolgea:</l>
     <l n="780">tutta quasi cercò quella contrada.</l>
     <l n="781">Non vòlse mai la sua fortuna rea,</l>
     <l n="782">che via trovasse onde a Ruggier si vada.</l>
     <l n="783">Questo altro canto ad ascoltare aspetto</l>
     <l n="784">chi de l'istoria mia prende diletto.</l>
    </lg>
   </lg>
  </body>
 </text>
</TEI>