<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 12</title>
    <author>Ludovico Ariosto</author>
   </titleStmt>
   <extent>
    <measure unit="stanza">94</measure>
    <measure unit="line">752</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-12</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 12</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 12</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Cerere, poi che da la madre Idea</l>
     <l n="2">tornando in fretta alla solinga valle,</l>
     <l n="3">là dove calca la montagna Etnea</l>
     <l n="4">al fulminato Encelado le spalle,</l>
     <l n="5">la figlia non trovò dove l'avea</l>
     <l n="6">lasciata fuor d'ogni segnato calle;</l>
     <l n="7">fatto ch'ebbe alle guancie, al petto, ai crini</l>
     <l n="8">e agli occhi danno, al fin svelse duo pini;</l>
    </lg>
    <lg n="2">
     <l n="9">e nel fuoco gli accese di Vulcano,</l>
     <l n="10">e diè lor non potere esser mai spenti:</l>
     <l n="11">e portandosi questi uno per mano</l>
     <l n="12">sul carro che tiravan dui serpenti,</l>
     <l n="13">cercò le selve, i campi, il monte, il piano,</l>
     <l n="14">le valli, i fiumi, li stagni, i torrenti,</l>
     <l n="15">la terra e 'l mare; e poi che tutto il mondo</l>
     <l n="16">cercò di sopra, andò al tartareo fondo.</l>
    </lg>
    <lg n="3">
     <l n="17">S'in poter fosse stato Orlando pare</l>
     <l n="18">all'Eleusina dea, come in disio,</l>
     <l n="19">non avria, per Angelica cercare,</l>
     <l n="20">lasciato o selva o campo o stagno o rio</l>
     <l n="21">o valle o monte o piano o terra o mare,</l>
     <l n="22">il cielo, e 'l fondo de l'eterno oblio;</l>
     <l n="23">ma poi che 'l carro e i draghi non avea,</l>
     <l n="24">la gìa cercando al meglio che potea.</l>
    </lg>
    <lg n="4">
     <l n="25">L'ha cercata per Francia: or s'apparecchia</l>
     <l n="26">per Italia cercarla e per Lamagna,</l>
     <l n="27">per la nuova Castiglia e per la vecchia,</l>
     <l n="28">e poi passare in Libia il mar di Spagna.</l>
     <l n="29">Mentre pensa così, sente all'orecchia</l>
     <l n="30">una voce venir, che par che piagna:</l>
     <l n="31">si spinge inanzi; e sopra un gran destriero</l>
     <l n="32">trottar si vede inanzi un cavalliero,</l>
    </lg>
    <lg n="5">
     <l n="33">che porta in braccio e su l'arcion davante</l>
     <l n="34">per forza una mestissima donzella.</l>
     <l n="35">Piange ella, e si dibatte, e fa sembiante</l>
     <l n="36">di gran dolore; et in soccorso appella</l>
     <l n="37">il valoroso principe d'Anglante;</l>
     <l n="38">che come mira alla giovane bella,</l>
     <l n="39">gli par colei, per cui la notte e il giorno</l>
     <l n="40">cercato Francia avea dentro e d'intorno.</l>
    </lg>
    <lg n="6">
     <l n="41">Non dico ch'ella fosse, ma parea</l>
     <l n="42">Angelica gentil ch'egli tant'ama.</l>
     <l n="43">Egli, che la sua donna e la sua dea</l>
     <l n="44">vede portar sì addolorata e grama,</l>
     <l n="45">spinto da l'ira e da la furia rea,</l>
     <l n="46">con voce orrenda il cavallier richiama;</l>
     <l n="47">richiama il cavalliero e gli minaccia,</l>
     <l n="48">e Brigliadoro a tutta briglia caccia.</l>
    </lg>
    <lg n="7">
     <l n="49">Non resta quel fellon, né gli risponde,</l>
     <l n="50">all'alta preda, al gran guadagno intento;</l>
     <l n="51">e sì ratto ne va per quelle fronde,</l>
     <l n="52">che saria tardo a seguitarlo il vento.</l>
     <l n="53">L'un fugge, e l'altro caccia; e le profonde</l>
     <l n="54">selve s'odon sonar d'alto lamento.</l>
     <l n="55">Correndo, usciro in un gran prato; e quello</l>
     <l n="56">avea nel mezzo un grande e ricco ostello.</l>
    </lg>
    <lg n="8">
     <l n="57">Di vari marmi con suttil lavoro</l>
     <l n="58">edificato era il palazzo altiero.</l>
     <l n="59">Corse dentro alla porta messa d'oro</l>
     <l n="60">con la donzella in braccio il cavalliero.</l>
     <l n="61">Dopo non molto giunse Brigliadoro,</l>
     <l n="62">che porta Orlando disdegnoso e fiero.</l>
     <l n="63">Orlando, come è dentro, gli occhi gira;</l>
     <l n="64">né più il guerrier, né la donzella mira.</l>
    </lg>
    <lg n="9">
     <l n="65">Subito smonta, e fulminando passa</l>
     <l n="66">dove più dentro il bel tetto s'alloggia:</l>
     <l n="67">corre di qua, corre di là, né lassa</l>
     <l n="68">che non vegga ogni camera, ogni loggia.</l>
     <l n="69">Poi che i segreti d'ogni stanza bassa</l>
     <l n="70">ha cerco invan, su per le scale poggia;</l>
     <l n="71">e non men perde anco a cercar di sopra,</l>
     <l n="72">che perdessi di sotto, il tempo e l'opra.</l>
    </lg>
    <lg n="10">
     <l n="73">D'oro e di seta i letti ornati vede:</l>
     <l n="74">nulla de muri appar né de pareti;</l>
     <l n="75">che quelle, e il suolo ove si mette il piede,</l>
     <l n="76">son da cortine ascose e da tapeti.</l>
     <l n="77">Di su di giù va il conte Orlando e riede;</l>
     <l n="78">né per questo può far gli occhi mai lieti</l>
     <l n="79">che riveggiano Angelica, o quel ladro</l>
     <l n="80">che n'ha portato il bel viso leggiadro.</l>
    </lg>
    <lg n="11">
     <l n="81">E mentre or quinci or quindi invano il passo</l>
     <l n="82">movea, pien di travaglio e di pensieri,</l>
     <l n="83">Ferraù, Brandimarte e il re Gradasso,</l>
     <l n="84">re Sacripante et altri cavallieri</l>
     <l n="85">vi ritrovò, ch'andavano alto e basso,</l>
     <l n="86">né men facean di lui vani sentieri;</l>
     <l n="87">e si ramaricavan del malvagio</l>
     <l n="88">invisibil signor di quel palagio.</l>
    </lg>
    <lg n="12">
     <l n="89">Tutti cercando il van, tutti gli dànno</l>
     <l n="90">colpa di furto alcun che lor fatt'abbia:</l>
     <l n="91">del destrier che gli ha tolto, altri è in affanno;</l>
     <l n="92">ch'abbia perduta altri la donna, arrabbia;</l>
     <l n="93">altri d'altro l'accusa: e così stanno,</l>
     <l n="94">che non si san partir di quella gabbia;</l>
     <l n="95">e vi son molti, a questo inganno presi,</l>
     <l n="96">stati le settimane intiere e i mesi.</l>
    </lg>
    <lg n="13">
     <l n="97">Orlando, poi che quattro volte e sei</l>
     <l n="98">tutto cercato ebbe il palazzo strano,</l>
     <l n="99">disse fra sé: - Qui dimorar potrei,</l>
     <l n="100">gittare il tempo e la fatica invano:</l>
     <l n="101">e potria il ladro aver tratta costei</l>
     <l n="102">da un'altra uscita, e molto esser lontano. -</l>
     <l n="103">Con tal pensiero uscì nel verde prato</l>
     <l n="104">dal qual tutto il palazzo era aggirato.</l>
    </lg>
    <lg n="14">
     <l n="105">Mentre circonda la casa silvestra,</l>
     <l n="106">tenendo pur a terra il viso chino</l>
     <l n="107">per veder s'orma appare, o da man destra</l>
     <l n="108">o da sinistra, di nuovo camino;</l>
     <l n="109">si sente richiamar da una finestra:</l>
     <l n="110">e leva gli occhi; e quel parlar divino</l>
     <l n="111">gli pare udire, e par che miri il viso,</l>
     <l n="112">che l'ha, da quel che fu, tanto diviso.</l>
    </lg>
    <lg n="15">
     <l n="113">Pargli Angelica udir, che supplicando</l>
     <l n="114">e piangendo gli dica: - Aita, aita!</l>
     <l n="115">la mia virginità ti raccomando</l>
     <l n="116">più che l'anima mia, più che la vita.</l>
     <l n="117">Dunque in presenzia del mio caro Orlando</l>
     <l n="118">da questo ladro mi sarà rapita?</l>
     <l n="119">Più tosto di tua man dammi la morte,</l>
     <l n="120">che venir lasci a sì infelice sorte. -</l>
    </lg>
    <lg n="16">
     <l n="121">Queste parole una et un'altra volta</l>
     <l n="122">fanno Orlando tornar per ogni stanza,</l>
     <l n="123">con passione e con fatica molta,</l>
     <l n="124">ma temperata pur d'alta speranza.</l>
     <l n="125">Talor si ferma, et una voce ascolta,</l>
     <l n="126">che di quella d'Angelica ha sembianza</l>
     <l n="127">(e s'egli è da una parte, suona altronde),</l>
     <l n="128">che chieggia aiuto; e non sa trovar donde.</l>
    </lg>
    <lg n="17">
     <l n="129">Ma tornando a Ruggier, ch'io lasciai quando</l>
     <l n="130">dissi che per sentiero ombroso e fosco</l>
     <l n="131">il gigante e la donna seguitando,</l>
     <l n="132">in un gran prato uscito era del bosco;</l>
     <l n="133">io dico ch'arrivò qui dove Orlando</l>
     <l n="134">dianzi arrivò, se 'l loco riconosco.</l>
     <l n="135">Dentro la porta il gran gigante passa:</l>
     <l n="136">Ruggier gli è appresso, e di seguir non lassa.</l>
    </lg>
    <lg n="18">
     <l n="137">Tosto che pon dentro alla soglia il piede,</l>
     <l n="138">per la gran corte e per le loggie mira;</l>
     <l n="139">né più il gigante né la donna vede,</l>
     <l n="140">e gli occhi indarno or quinci or quindi aggira.</l>
     <l n="141">Di su di giù va molte volte e riede;</l>
     <l n="142">né gli succede mai quel che desira:</l>
     <l n="143">né si sa imaginar dove sì tosto</l>
     <l n="144">con la donna il fellon si sia nascosto.</l>
    </lg>
    <lg n="19">
     <l n="145">Poi che revisto ha quattro volte e cinque</l>
     <l n="146">di su di giù camere e loggie e sale,</l>
     <l n="147">pur di nuovo ritorna, e non relinque</l>
     <l n="148">che non ne cerchi fin sotto le scale.</l>
     <l n="149">Con speme al fin che sian ne le propinque</l>
     <l n="150">selve, si parte: ma una voce, quale</l>
     <l n="151">richiamò Orlando, lui chiamò non manco;</l>
     <l n="152">e nel palazzo il fe' ritornar anco.</l>
    </lg>
    <lg n="20">
     <l n="153">Una voce medesma, una persona</l>
     <l n="154">che paruta era Angelica ad Orlando,</l>
     <l n="155">parve a Ruggier la donna di Dordona,</l>
     <l n="156">che lo tenea di se medesmo in bando.</l>
     <l n="157">Se con Gradasso o con alcun ragiona</l>
     <l n="158">di quei ch'andavan nel palazzo errando,</l>
     <l n="159">a tutti par che quella cosa sia,</l>
     <l n="160">che più ciascun per sé brama e desia.</l>
    </lg>
    <lg n="21">
     <l n="161">Questo era un nuovo e disusato incanto</l>
     <l n="162">ch'avea composto Atlante di Carena,</l>
     <l n="163">perché Ruggier fosse occupato tanto</l>
     <l n="164">in quel travaglio, in quella dolce pena,</l>
     <l n="165">che 'l mal'influsso n'andasse da canto,</l>
     <l n="166">l'influsso ch'a morir giovene il mena.</l>
     <l n="167">Dopo il castel d'acciar, che nulla giova,</l>
     <l n="168">e dopo Alcina, Atlante ancor fa pruova.</l>
    </lg>
    <lg n="22">
     <l n="169">Non pur costui, ma tutti gli altri ancora,</l>
     <l n="170">che di valore in Francia han maggior fama,</l>
     <l n="171">acciò che di lor man Ruggier non mora,</l>
     <l n="172">condurre Atlante in questo incanto trama.</l>
     <l n="173">E mentre fa lor far quivi dimora,</l>
     <l n="174">perché di cibo non patischin brama,</l>
     <l n="175">sì ben fornito avea tutto il palagio,</l>
     <l n="176">che donne e cavallier vi stanno ad agio.</l>
    </lg>
    <lg n="23">
     <l n="177">Ma torniamo ad Angelica, che seco</l>
     <l n="178">avendo quell'annel mirabil tanto,</l>
     <l n="179">ch'in bocca a veder lei fa l'occhio cieco,</l>
     <l n="180">nel dito, l'assicura da l'incanto;</l>
     <l n="181">e ritrovato nel montano speco</l>
     <l n="182">cibo avendo e cavalla e veste e quanto</l>
     <l n="183">le fu bisogno, avea fatto disegno</l>
     <l n="184">di ritornare in India al suo bel regno.</l>
    </lg>
    <lg n="24">
     <l n="185">Orlando volentieri o Sacripante</l>
     <l n="186">voluto avrebbe in compagnia: non ch'ella</l>
     <l n="187">più caro avesse l'un che l'altro amante;</l>
     <l n="188">anzi di par fu a' lor disii ribella:</l>
     <l n="189">ma dovendo, per girsene in Levante,</l>
     <l n="190">passar tante città, tante castella,</l>
     <l n="191">di compagnia bisogno avea e di guida,</l>
     <l n="192">né potea aver con altri la più fida.</l>
    </lg>
    <lg n="25">
     <l n="193">Or l'uno or l'altro andò molto cercando,</l>
     <l n="194">prima ch'indizio ne trovasse o spia,</l>
     <l n="195">quando in cittade, e quando in ville, e quando</l>
     <l n="196">in alti boschi, e quando in altra via.</l>
     <l n="197">Fortuna al fin là dove il conte Orlando,</l>
     <l n="198">Ferraù e Sacripante era, la invia,</l>
     <l n="199">con Ruggier, con Gradasso et altri molti</l>
     <l n="200">che v'avea Atlante in strano intrico avolti.</l>
    </lg>
    <lg n="26">
     <l n="201">Quivi entra, che veder non la può il mago,</l>
     <l n="202">e cerca il tutto, ascosa dal suo annello;</l>
     <l n="203">e truova Orlando e Sacripante vago</l>
     <l n="204">di lei cercare invan per quello ostello.</l>
     <l n="205">Vede come, fingendo la sua imago,</l>
     <l n="206">Atlante usa gran fraude a questo e a quello.</l>
     <l n="207">Chi tor debba di lor, molto rivolve</l>
     <l n="208">nel suo pensier, né ben se ne risolve.</l>
    </lg>
    <lg n="27">
     <l n="209">Non sa stimar chi sia per lei migliore,</l>
     <l n="210">il conte Orlando o il re dei fier Circassi.</l>
     <l n="211">Orlando la potrà con più valore</l>
     <l n="212">meglio salvar nei perigliosi passi:</l>
     <l n="213">ma se sua guida il fa, sel fa signore;</l>
     <l n="214">ch'ella non vede come poi l'abbassi,</l>
     <l n="215">qualunque volta, di lui sazia, farlo</l>
     <l n="216">voglia minore, o in Francia rimandarlo.</l>
    </lg>
    <lg n="28">
     <l n="217">Ma il Circasso depor, quando le piaccia,</l>
     <l n="218">potrà, se ben l'avesse posto in cielo.</l>
     <l n="219">Questa sola cagion vuol ch'ella il faccia</l>
     <l n="220">sua scorta, e mostri avergli fede e zelo.</l>
     <l n="221">L'annel trasse di bocca, e di sua faccia</l>
     <l n="222">levò dagli occhi a Sacripante il velo.</l>
     <l n="223">Credette a lui sol dimostrarsi, e avenne</l>
     <l n="224">ch'Orlando e Ferraù le sopravenne.</l>
    </lg>
    <lg n="29">
     <l n="225">Le sopravenne Ferraù et Orlando;</l>
     <l n="226">che l'uno e l'altro parimente giva</l>
     <l n="227">di su di giù, dentro e di fuor cercando</l>
     <l n="228">del gran palazzo lei, ch'era lor diva.</l>
     <l n="229">Corser di par tutti alla donna, quando</l>
     <l n="230">nessuno incantamento gli impediva:</l>
     <l n="231">perché l'annel ch'ella si pose in mano,</l>
     <l n="232">fece d'Atlante ogni disegno vano.</l>
    </lg>
    <lg n="30">
     <l n="233">L'usbergo indosso aveano e l'elmo in testa</l>
     <l n="234">dui di questi guerrier, dei quali io canto;</l>
     <l n="235">né notte o dì, dopo ch'entraro in questa</l>
     <l n="236">stanza, l'aveano mai messo da canto;</l>
     <l n="237">che facile a portar, come la vesta,</l>
     <l n="238">era lor, perché in uso l'avean tanto.</l>
     <l n="239">Ferraù il terzo era anco armato, eccetto</l>
     <l n="240">che non avea, né volea avere elmetto,</l>
    </lg>
    <lg n="31">
     <l n="241">fin che quel non avea, che 'l paladino</l>
     <l n="242">tolse Orlando al fratel del re Troiano;</l>
     <l n="243">ch'allora lo giurò, che l'elmo fino</l>
     <l n="244">cercò de l'Argalia nel fiume invano:</l>
     <l n="245">e se ben quivi Orlando ebbe vicino,</l>
     <l n="246">né però Ferraù pose in lui mano;</l>
     <l n="247">avenne che conoscersi tra loro</l>
     <l n="248">non si potêr, mentre là dentro fôro.</l>
    </lg>
    <lg n="32">
     <l n="249">Era così incantato quello albergo,</l>
     <l n="250">ch'insieme riconoscer non poteansi.</l>
     <l n="251">Né notte mai né dì, spada né usbergo</l>
     <l n="252">né scudo pur dal braccio rimoveansi.</l>
     <l n="253">I lor cavalli con la sella al tergo,</l>
     <l n="254">pendendo i morsi da l'arcion, pasceansi</l>
     <l n="255">in una stanza, che presso all'uscita,</l>
     <l n="256">d'orzo e di paglia sempre era fornita.</l>
    </lg>
    <lg n="33">
     <l n="257">Atlante riparar non sa né puote,</l>
     <l n="258">ch'in sella non rimontino i guerrieri</l>
     <l n="259">per correr dietro alle vermiglie gote,</l>
     <l n="260">all'auree chiome et a' begli occhi neri</l>
     <l n="261">de la donzella, ch'in fuga percuote</l>
     <l n="262">la sua iumenta, perché volentieri</l>
     <l n="263">non vede li tre amanti in compagnia,</l>
     <l n="264">che forse tolti un dopo l'altro avria.</l>
    </lg>
    <lg n="34">
     <l n="265">E poi che dilungati dal palagio</l>
     <l n="266">gli ebbe sì, che temer più non dovea</l>
     <l n="267">che contra lor l'incantator malvagio</l>
     <l n="268">potesse oprar la sua fallacia rea;</l>
     <l n="269">l'annel, che le schivò più d'un disagio,</l>
     <l n="270">tra le rosate labra si chiudea:</l>
     <l n="271">donde lor sparve subito dagli occhi,</l>
     <l n="272">e gli lasciò come insensati e sciocchi.</l>
    </lg>
    <lg n="35">
     <l n="273">Come che fosse il suo primier disegno</l>
     <l n="274">di voler seco Orlando o Sacripante,</l>
     <l n="275">ch'a ritornar l'avessero nel regno</l>
     <l n="276">di Galafron ne l'ultimo Levante;</l>
     <l n="277">le vennero amendua subito a sdegno,</l>
     <l n="278">e si mutò di voglia in uno instante:</l>
     <l n="279">e senza più obligarsi o a questo o a quello,</l>
     <l n="280">pensò bastar per amendua il suo annello.</l>
    </lg>
    <lg n="36">
     <l n="281">Volgon pel bosco or quinci or quindi in fretta</l>
     <l n="282">quelli scherniti la stupida faccia;</l>
     <l n="283">come il cane talor, se gli è intercetta</l>
     <l n="284">o lepre o volpe a cui dava la caccia,</l>
     <l n="285">che d'improviso in qualche tana stretta</l>
     <l n="286">o in folta macchia o in un fosso si caccia.</l>
     <l n="287">Di lor si ride Angelica proterva,</l>
     <l n="288">che non è vista, e i lor progressi osserva.</l>
    </lg>
    <lg n="37">
     <l n="289">Per mezzo il bosco appar sol una strada:</l>
     <l n="290">credono i cavallier che la donzella</l>
     <l n="291">inanzi a lor per quella se ne vada;</l>
     <l n="292">che non se ne può andar, se non per quella.</l>
     <l n="293">Orlando corre, e Ferraù non bada,</l>
     <l n="294">né Sacripante men sprona e puntella.</l>
     <l n="295">Angelica la briglia più ritiene,</l>
     <l n="296">e dietro lor con minor fretta viene.</l>
    </lg>
    <lg n="38">
     <l n="297">Giunti che fur, correndo, ove i sentieri</l>
     <l n="298">a perder si venian ne la foresta,</l>
     <l n="299">e cominciâr per l'erba i cavallieri</l>
     <l n="300">a riguardar se vi trovavan pesta;</l>
     <l n="301">Ferraù, che potea fra quanti altieri</l>
     <l n="302">mai fosser, gir con la corona in testa,</l>
     <l n="303">si volse con mal viso agli altri dui,</l>
     <l n="304">e gridò lor: - Dove venite vui?</l>
    </lg>
    <lg n="39">
     <l n="305">Tornate a dietro, o pigliate altra via,</l>
     <l n="306">se non volete rimaner qui morti:</l>
     <l n="307">né in amar né in seguir la donna mia</l>
     <l n="308">si creda alcun, che compagnia comporti. -</l>
     <l n="309">Disse Orlando al Circasso: - Che potria</l>
     <l n="310">più dir costui, s'ambi ci avesse scorti</l>
     <l n="311">per le più vili e timide puttane</l>
     <l n="312">che da conocchie mai traesser lane? -</l>
    </lg>
    <lg n="40">
     <l n="313">Poi volto a Ferraù, disse: - Uom bestiale,</l>
     <l n="314">s'io non guardassi che senza elmo sei,</l>
     <l n="315">di quel c'hai detto, s'hai ben detto o male,</l>
     <l n="316">senz'altra indugia accorger ti farei. -</l>
     <l n="317">Disse il Spagnuol: - Di quel ch'a me non cale,</l>
     <l n="318">perché pigliarne tu cura ti déi?</l>
     <l n="319">Io sol contra ambidui per far son buono</l>
     <l n="320">quel che detto ho, senza elmo come sono. -</l>
    </lg>
    <lg n="41">
     <l n="321">- Deh (disse Orlando al re di Circassia),</l>
     <l n="322">in mio servigio a costui l'elmo presta,</l>
     <l n="323">tanto ch'io gli abbia tratta la pazzia;</l>
     <l n="324">ch'altra non vidi mai simile a questa. -</l>
     <l n="325">Rispose il re: - Chi più pazzo saria?</l>
     <l n="326">Ma se ti par pur la domanda onesta,</l>
     <l n="327">prestagli il tuo; ch'io non sarò men atto,</l>
     <l n="328">che tu sia forse, a castigare un matto. -</l>
    </lg>
    <lg n="42">
     <l n="329">Suggiunse Ferraù: - Sciocchi voi, quasi</l>
     <l n="330">che, se mi fosse il portar elmo a grado,</l>
     <l n="331">voi senza non ne fosse già rimasi;</l>
     <l n="332">che tolti i vostri avrei, vostro mal grado.</l>
     <l n="333">Ma per narrarvi in parte li miei casi,</l>
     <l n="334">per voto così senza me ne vado,</l>
     <l n="335">et anderò, fin ch'io non ho quel fino</l>
     <l n="336">che porta in capo Orlando paladino. -</l>
    </lg>
    <lg n="43">
     <l n="337">- Dunque (rispose sorridendo il conte)</l>
     <l n="338">ti pensi a capo nudo esser bastante</l>
     <l n="339">far ad Orlando quel che in Aspramonte</l>
     <l n="340">egli già fece al figlio d'Agolante?</l>
     <l n="341">Anzi credo io, se tel vedessi a fronte,</l>
     <l n="342">ne tremeresti dal capo alle piante;</l>
     <l n="343">non che volessi l'elmo, ma daresti</l>
     <l n="344">l'altre arme a lui di patto, che tu vesti. -</l>
    </lg>
    <lg n="44">
     <l n="345">Il vantator Spagnuol disse: - Già molte</l>
     <l n="346">fiate e molte ho così Orlando astretto,</l>
     <l n="347">che facilmente l'arme gli avrei tolte,</l>
     <l n="348">quante indosso n'avea, non che l'elmetto;</l>
     <l n="349">e s'io nol feci, occorrono alle volte</l>
     <l n="350">pensier che prima non s'aveano in petto:</l>
     <l n="351">non n'ebbi, già fu, voglia; or l'aggio, e spero</l>
     <l n="352">che mi potrà succeder di leggiero. -</l>
    </lg>
    <lg n="45">
     <l n="353">Non poté aver più pazienzia Orlando,</l>
     <l n="354">e gridò: - Mentitor, brutto marrano,</l>
     <l n="355">in che paese ti trovasti, e quando,</l>
     <l n="356">a poter più di me con l'arme in mano?</l>
     <l n="357">Quel paladin, di che ti vai vantando,</l>
     <l n="358">son io, che ti pensavi esser lontano.</l>
     <l n="359">Or vedi se tu puoi l'elmo levarme,</l>
     <l n="360">o s'io son buon per tôrre a te l'altre arme.</l>
    </lg>
    <lg n="46">
     <l n="361">Né da te voglio un minimo vantaggio. -</l>
     <l n="362">Così dicendo, l'elmo si disciolse,</l>
     <l n="363">e lo suspese a un ramuscel di faggio;</l>
     <l n="364">e quasi a un tempo Durindana tolse.</l>
     <l n="365">Ferraù non perdé di ciò il coraggio:</l>
     <l n="366">trasse la spada, e in atto si raccolse,</l>
     <l n="367">onde con essa e col levato scudo</l>
     <l n="368">potesse ricoprirsi il capo nudo.</l>
    </lg>
    <lg n="47">
     <l n="369">Così li duo guerrieri incominciaro,</l>
     <l n="370">lor cavalli aggirando, a volteggiarsi;</l>
     <l n="371">e dove l'arme si giungeano, e raro</l>
     <l n="372">era più il ferro, col ferro a tentarsi.</l>
     <l n="373">Non era in tutto 'l mondo un altro paro</l>
     <l n="374">che più di questo avessi ad accoppiarsi:</l>
     <l n="375">pari eran di vigor, pari d'ardire;</l>
     <l n="376">né l'un né l'altro si potea ferire.</l>
    </lg>
    <lg n="48">
     <l n="377">Ch'abbiate, Signor mio, già inteso estimo,</l>
     <l n="378">che Ferraù per tutto era fatato,</l>
     <l n="379">fuor che là dove l'alimento primo</l>
     <l n="380">piglia il bambin nel ventre ancor serrato:</l>
     <l n="381">e fin che del sepolcro il tetro limo</l>
     <l n="382">la faccia gli coperse, il luogo armato</l>
     <l n="383">usò portar, dove era il dubbio, sempre</l>
     <l n="384">di sette piastre fatte a buone tempre.</l>
    </lg>
    <lg n="49">
     <l n="385">Era ugualmente il principe d'Anglante</l>
     <l n="386">tutto fatato, fuor che in una parte:</l>
     <l n="387">ferito esser potea sotto le piante;</l>
     <l n="388">ma le guardò con ogni studio et arte.</l>
     <l n="389">Duro era il resto lor più che diamante</l>
     <l n="390">(se la fama dal ver non si diparte);</l>
     <l n="391">e l'uno e l'altro andò, più per ornato</l>
     <l n="392">che per bisogno, alle sue imprese armato.</l>
    </lg>
    <lg n="50">
     <l n="393">S'incrudelisce e inaspra la battaglia,</l>
     <l n="394">d'orrore in vista e di spavento piena.</l>
     <l n="395">Ferraù, quando punge e quando taglia,</l>
     <l n="396">né mena botta che non vada piena:</l>
     <l n="397">ogni colpo d'Orlando o piastra o maglia</l>
     <l n="398">e schioda e rompe et apre e a straccio mena.</l>
     <l n="399">Angelica invisibil lor pon mente,</l>
     <l n="400">sola a tanto spettacolo presente.</l>
    </lg>
    <lg n="51">
     <l n="401">Intanto il re di Circassia, stimando</l>
     <l n="402">che poco inanzi Angelica corresse,</l>
     <l n="403">poi ch'attaccati Ferraù et Orlando</l>
     <l n="404">vide restar, per quella via si messe,</l>
     <l n="405">che si credea che la donzella, quando</l>
     <l n="406">da lor disparve, seguitata avesse:</l>
     <l n="407">sì che a quella battaglia la figliuola</l>
     <l n="408">di Galafron fu testimonia sola.</l>
    </lg>
    <lg n="52">
     <l n="409">Poi che, orribil come era e spaventosa,</l>
     <l n="410">l'ebbe da parte ella mirata alquanto,</l>
     <l n="411">e che le parve assai pericolosa</l>
     <l n="412">così da l'un come da l'altro canto;</l>
     <l n="413">di veder novità voluntarosa,</l>
     <l n="414">disegnò l'elmo tor, per mirar quanto</l>
     <l n="415">fariano i duo guerrier, vistosel tolto;</l>
     <l n="416">ben con pensier di non tenerlo molto.</l>
    </lg>
    <lg n="53">
     <l n="417">Ha ben di darlo al conte intenzione;</l>
     <l n="418">ma se ne vuole in prima pigliar gioco.</l>
     <l n="419">L'elmo dispicca, e in grembio se lo pone,</l>
     <l n="420">e sta a mirare i cavallieri un poco.</l>
     <l n="421">Di poi si parte, e non fa lor sermone;</l>
     <l n="422">e lontana era un pezzo da quel loco,</l>
     <l n="423">prima ch'alcun di lor v'avesse mente:</l>
     <l n="424">sì l'uno e l'altro era ne l'ira ardente.</l>
    </lg>
    <lg n="54">
     <l n="425">Ma Ferraù, che prima v'ebbe gli occhi,</l>
     <l n="426">si dispiccò da Orlando, e disse a lui:</l>
     <l n="427">- Deh come n'ha da male accorti e sciocchi</l>
     <l n="428">trattati il cavallier ch'era con nui!</l>
     <l n="429">Che premio fia ch'al vincitor più tocchi,</l>
     <l n="430">se 'l bel elmo involato n'ha costui? -</l>
     <l n="431">Ritrassi Orlando, e gli occhi al ramo gira:</l>
     <l n="432">non vede l'elmo, e tutto avampa d'ira.</l>
    </lg>
    <lg n="55">
     <l n="433">E nel parer di Ferraù concorse,</l>
     <l n="434">che 'l cavallier che dianzi era con loro</l>
     <l n="435">se lo portasse; onde la briglia torse,</l>
     <l n="436">e fe' sentir gli sproni a Brigliadoro.</l>
     <l n="437">Ferraù che del campo il vide tôrse,</l>
     <l n="438">gli venne dietro; e poi che giunti fôro</l>
     <l n="439">dove ne l'erba appar l'orma novella</l>
     <l n="440">ch'avea fatto il Circasso e la donzella,</l>
    </lg>
    <lg n="56">
     <l n="441">prese la strada alla sinistra il conte</l>
     <l n="442">verso una valle, ove il Circasso era ito:</l>
     <l n="443">si tenne Ferraù più presso al monte,</l>
     <l n="444">dove il sentiero Angelica avea trito.</l>
     <l n="445">Angelica in quel mezzo ad una fonte</l>
     <l n="446">giunta era, ombrosa e di giocondo sito,</l>
     <l n="447">ch'ognun che passa, alle fresche ombre invita,</l>
     <l n="448">né, senza ber, mai lascia far partita.</l>
    </lg>
    <lg n="57">
     <l n="449">Angelica si ferma alle chiare onde,</l>
     <l n="450">non pensando ch'alcun le sopravegna;</l>
     <l n="451">e per lo sacro annel che la nasconde,</l>
     <l n="452">non può temer che caso rio le avegna.</l>
     <l n="453">A prima giunta in su l'erbose sponde</l>
     <l n="454">del rivo l'elmo a un ramuscel consegna;</l>
     <l n="455">poi cerca, ove nel bosco è miglior frasca,</l>
     <l n="456">la iumenta legar, perché si pasca.</l>
    </lg>
    <lg n="58">
     <l n="457">Il cavallier di Spagna, che venuto</l>
     <l n="458">era per l'orme, alla fontana giunge.</l>
     <l n="459">Non l'ha sì tosto Angelica veduto,</l>
     <l n="460">che gli dispare, e la cavalla punge.</l>
     <l n="461">L'elmo, che sopra l'erba era caduto,</l>
     <l n="462">ritor non può, che troppo resta lunge.</l>
     <l n="463">Come il pagan d'Angelica s'accorse,</l>
     <l n="464">tosto vêr lei pien di letizia corse.</l>
    </lg>
    <lg n="59">
     <l n="465">Gli sparve, come io dico, ella davante,</l>
     <l n="466">come fantasma al dipartir del sonno.</l>
     <l n="467">Cercando egli la va per quelle piante,</l>
     <l n="468">né i miseri occhi più veder la ponno.</l>
     <l n="469">Bestemiando Macone e Trivigante,</l>
     <l n="470">e di sua legge ogni maestro e donno,</l>
     <l n="471">ritornò Ferraù verso la fonte,</l>
     <l n="472">u' ne l'erba giacea l'elmo del conte.</l>
    </lg>
    <lg n="60">
     <l n="473">Lo riconobbe, tosto che mirollo,</l>
     <l n="474">per lettere ch'avea scritte ne l'orlo;</l>
     <l n="475">che dicean dove Orlando guadagnollo,</l>
     <l n="476">e come e quando, et a chi fe' deporlo.</l>
     <l n="477">Armossene il pagano il capo e il collo;</l>
     <l n="478">che non lasciò, pel duol ch'avea, di tôrlo;</l>
     <l n="479">pel duol ch'avea di quella che gli sparve,</l>
     <l n="480">come sparir soglion notturne larve.</l>
    </lg>
    <lg n="61">
     <l n="481">Poi ch'allacciato s'ha il buon elmo in testa,</l>
     <l n="482">aviso gli è, che a contentarsi a pieno,</l>
     <l n="483">sol ritrovare Angelica gli resta,</l>
     <l n="484">che gli appar e dispar come baleno.</l>
     <l n="485">Per lei tutta cercò l'alta foresta:</l>
     <l n="486">e poi ch'ogni speranza venne meno</l>
     <l n="487">di più poterne ritrovar vestigi,</l>
     <l n="488">tornò al campo spagnuol verso Parigi;</l>
    </lg>
    <lg n="62">
     <l n="489">temperando il dolor che gli ardea il petto,</l>
     <l n="490">di non aver sì gran disir sfogato,</l>
     <l n="491">col refrigerio di portar l'elmetto</l>
     <l n="492">che fu d'Orlando, come avea giurato.</l>
     <l n="493">Dal conte, poi che 'l certo gli fu detto,</l>
     <l n="494">fu lungamente Ferraù cercato;</l>
     <l n="495">né fin quel dì dal capo gli lo sciolse,</l>
     <l n="496">che fra duo ponti la vita gli tolse.</l>
    </lg>
    <lg n="63">
     <l n="497">Angelica invisibile e soletta</l>
     <l n="498">via se ne va, ma con turbata fronte;</l>
     <l n="499">che de l'elmo le duol, che troppa fretta</l>
     <l n="500">le avea fatto lasciar presso alla fonte.</l>
     <l n="501">- Per voler far quel ch'a me far non spetta</l>
     <l n="502">(tra sé dicea), levato ho l'elmo al conte:</l>
     <l n="503">questo, pel primo merito, è assai buono</l>
     <l n="504">di quanto a lui pur ubligata sono.</l>
    </lg>
    <lg n="64">
     <l n="505">Con buona intenzione (e sallo Idio),</l>
     <l n="506">ben che diverso e tristo effetto segua,</l>
     <l n="507">io levai l'elmo: e solo il pensier mio</l>
     <l n="508">fu di ridur quella battaglia a triegua;</l>
     <l n="509">e non che per mio mezzo il suo disio</l>
     <l n="510">questo brutto Spagnuol oggi consegua. -</l>
     <l n="511">Così di sé s'andava lamentando</l>
     <l n="512">d'aver de l'elmo suo privato Orlando.</l>
    </lg>
    <lg n="65">
     <l n="513">Sdegnata e malcontenta la via prese,</l>
     <l n="514">che le parea miglior, verso Oriente.</l>
     <l n="515">Più volte ascosa andò, talor palese,</l>
     <l n="516">secondo era oportuno, infra la gente.</l>
     <l n="517">Dopo molto veder molto paese,</l>
     <l n="518">giunse in un bosco, dove iniquamente</l>
     <l n="519">fra duo compagni morti un giovinetto</l>
     <l n="520">trovò, ch'era ferito in mezzo il petto.</l>
    </lg>
    <lg n="66">
     <l n="521">Ma non dirò d'Angelica or più inante;</l>
     <l n="522">che molte cose ho da narrarvi prima:</l>
     <l n="523">né sono a Ferraù né a Sacripante,</l>
     <l n="524">sin a gran pezzo per donar più rima.</l>
     <l n="525">Da lor mi leva il principe d'Anglante,</l>
     <l n="526">che di sé vuol che inanzi agli altri esprima</l>
     <l n="527">le fatiche e gli affanni che sostenne</l>
     <l n="528">nel gran disio, di che a fin mai non venne.</l>
    </lg>
    <lg n="67">
     <l n="529">Alla prima città ch'egli ritruova</l>
     <l n="530">(perché d'andare occulto avea gran cura)</l>
     <l n="531">si pone in capo una barbuta nuova</l>
     <l n="532">senza mirar s'ha debil tempra o dura:</l>
     <l n="533">sia qual si vuol, poco gli nuoce o giova;</l>
     <l n="534">sì ne la fatagion si rassicura.</l>
     <l n="535">Così coperto, séguita l'inchiesta;</l>
     <l n="536">né notte, o giorno, o pioggia, o sol l'arresta.</l>
    </lg>
    <lg n="68">
     <l n="537">Era ne l'ora, che traea i cavalli</l>
     <l n="538">Febo del mar con rugiadoso pelo,</l>
     <l n="539">e l'Aurora di fior vermigli e gialli</l>
     <l n="540">venìa spargendo d'ogn'intorno il cielo;</l>
     <l n="541">e lasciato le stelle aveano i balli,</l>
     <l n="542">e per partirsi postosi già il velo;</l>
     <l n="543">quando appresso a Parigi un dì passando,</l>
     <l n="544">mostrò di sua virtù gran segno Orlando.</l>
    </lg>
    <lg n="69">
     <l n="545">In dua squadre incontrossi: e Manilardo</l>
     <l n="546">ne reggea l'una, il Saracin canuto,</l>
     <l n="547">re di Norizia, già fiero e gagliardo,</l>
     <l n="548">or miglior di consiglio che d'aiuto;</l>
     <l n="549">guidava l'altra sotto il suo stendardo</l>
     <l n="550">il re di Tremisen, ch'era tenuto</l>
     <l n="551">tra gli Africani cavallier perfetto:</l>
     <l n="552">Alzirdo fu, da chi 'l conobbe, detto.</l>
    </lg>
    <lg n="70">
     <l n="553">Questi con l'altro esercito pagano</l>
     <l n="554">quella invernata avean fatto soggiorno,</l>
     <l n="555">chi presso alla città, chi più lontano,</l>
     <l n="556">tutti alle ville o alle castella intorno:</l>
     <l n="557">ch'avendo speso il re Agramante invano,</l>
     <l n="558">per espugnar Parigi, più d'un giorno,</l>
     <l n="559">vòlse tentar l'assedio finalmente,</l>
     <l n="560">poi che pigliar non lo potea altrimente.</l>
    </lg>
    <lg n="71">
     <l n="561">E per far questo avea gente infinita;</l>
     <l n="562">che oltre a quella che con lui giunt'era,</l>
     <l n="563">e quella che di Spagna avea seguita</l>
     <l n="564">del re Marsilio la real bandiera,</l>
     <l n="565">molta di Francia n'avea al soldo unita;</l>
     <l n="566">che da Parigi insino alla riviera</l>
     <l n="567">d'Arli, con parte di Guascogna (eccetto</l>
     <l n="568">alcune ròcche) avea tutto suggetto.</l>
    </lg>
    <lg n="72">
     <l n="569">Or cominciando i trepidi ruscelli</l>
     <l n="570">a sciorre il freddo giaccio in tiepide onde,</l>
     <l n="571">e i prati di nuove erbe, e gli arbuscelli</l>
     <l n="572">a rivestirsi di tenera fronde;</l>
     <l n="573">ragunò il re Agramante tutti quelli</l>
     <l n="574">che seguian le fortune sue seconde,</l>
     <l n="575">per farsi rassegnar l'armata torma;</l>
     <l n="576">indi alle cose sue dar miglior forma.</l>
    </lg>
    <lg n="73">
     <l n="577">A questo effetto il re di Tremisenne</l>
     <l n="578">con quel de la Norizia ne venìa,</l>
     <l n="579">per là giungere a tempo, ove si tenne</l>
     <l n="580">poi conto d'ogni squadra o buona o ria.</l>
     <l n="581">Orlando a caso ad incontrar si venne</l>
     <l n="582">(come io v'ho detto) in questa compagnia,</l>
     <l n="583">cercando pur colei, come egli era uso,</l>
     <l n="584">che nel carcer d'Amor lo tenea chiuso.</l>
    </lg>
    <lg n="74">
     <l n="585">Come Alzirdo appressar vide quel conte</l>
     <l n="586">che di valor non avea pari al mondo,</l>
     <l n="587">in tal sembiante, in sì superba fronte,</l>
     <l n="588">che 'l dio de l'arme a lui parea secondo,</l>
     <l n="589">restò stupito alle fattezze conte,</l>
     <l n="590">al fiero sguardo, al viso furibondo;</l>
     <l n="591">e lo stimò guerrier d'alta prodezza:</l>
     <l n="592">ma ebbe del provar troppa vaghezza.</l>
    </lg>
    <lg n="75">
     <l n="593">Era giovane Alzirdo, et arrogante</l>
     <l n="594">per molta forza, e per gran cor pregiato.</l>
     <l n="595">Per giostrar spinse il suo cavallo inante:</l>
     <l n="596">meglio per lui, se fosse in schiera stato;</l>
     <l n="597">che ne lo scontro il principe d'Anglante</l>
     <l n="598">lo fe' cader per mezzo il cor passato.</l>
     <l n="599">Giva in fuga il destrier di timor pieno;</l>
     <l n="600">che su non v'era chi reggesse il freno.</l>
    </lg>
    <lg n="76">
     <l n="601">Levasi un grido subito et orrendo,</l>
     <l n="602">che d'ogn'intorno n'ha l'aria ripiena,</l>
     <l n="603">come si vede, il giovene cadendo,</l>
     <l n="604">spicciar il sangue di sì larga vena.</l>
     <l n="605">La turba verso il conte vien fremendo</l>
     <l n="606">disordinata, e tagli e punte mena;</l>
     <l n="607">ma quella è più, che con pennuti dardi</l>
     <l n="608">tempesta il fior dei cavallier gagliardi.</l>
    </lg>
    <lg n="77">
     <l n="609">Con qual rumor la setolosa frotta</l>
     <l n="610">correr da monti suole o da campagne,</l>
     <l n="611">se 'l lupo uscito di nascosa grotta,</l>
     <l n="612">o l'orso sceso alle minor montagne,</l>
     <l n="613">un tener porco preso abbia talotta,</l>
     <l n="614">che con grugnito e gran stridor si lagne;</l>
     <l n="615">con tal lo stuol barbarico era mosso</l>
     <l n="616">verso il conte, gridando: - Adosso, adosso! -</l>
    </lg>
    <lg n="78">
     <l n="617">Lance, saette e spade ebbe l'usbergo</l>
     <l n="618">a un tempo mille, e lo scudo altretante:</l>
     <l n="619">chi gli percuote con la mazza il tergo,</l>
     <l n="620">chi minaccia da lato, e chi davante.</l>
     <l n="621">Ma quel, ch'al timor mai non diede albergo,</l>
     <l n="622">estima la vil turba e l'arme tante,</l>
     <l n="623">quel che dentro alla mandra, all'aer cupo,</l>
     <l n="624">il numer de l'agnelle estimi il lupo.</l>
    </lg>
    <lg n="79">
     <l n="625">Nuda avea in man quella fulminea spada</l>
     <l n="626">che posti ha tanti Saracini a morte:</l>
     <l n="627">dunque chi vuol di quanta turba cada</l>
     <l n="628">tenere il conto, ha impresa dura e forte.</l>
     <l n="629">Rossa di sangue già correa la strada,</l>
     <l n="630">capace a pena a tante genti morte;</l>
     <l n="631">perché né targa né capel difende</l>
     <l n="632">la fatal Durindana, ove discende,</l>
    </lg>
    <lg n="80">
     <l n="633">né vesta piena di cotone, o tele</l>
     <l n="634">che circondino il capo in mille vòlti.</l>
     <l n="635">Non pur per l'aria gemiti e querele,</l>
     <l n="636">ma volan braccia e spalle e capi sciolti.</l>
     <l n="637">Pel campo errando va Morte crudele</l>
     <l n="638">in molti, varii, e tutti orribil volti;</l>
     <l n="639">e tra sé dice: - In man d'Orlando valci</l>
     <l n="640">Durindana per cento de mie falci. -</l>
    </lg>
    <lg n="81">
     <l n="641">Una percossa a pena l'altra aspetta.</l>
     <l n="642">Ben tosto cominciâr tutti a fuggire;</l>
     <l n="643">e quando prima ne veniano in fretta</l>
     <l n="644">(perch'era sol, credeanselo inghiottire),</l>
     <l n="645">non è chi per levarsi de la stretta</l>
     <l n="646">l'amico aspetti, e cerchi insieme gire:</l>
     <l n="647">chi fugge a piedi in qua, chi colà sprona;</l>
     <l n="648">nessun domanda se la strada è buona.</l>
    </lg>
    <lg n="82">
     <l n="649">Virtude andava intorno con lo speglio</l>
     <l n="650">che fa veder ne l'anima ogni ruga:</l>
     <l n="651">nessun vi si mirò, se non un veglio</l>
     <l n="652">a cui il sangue l'età, non l'ardir, sciuga.</l>
     <l n="653">Vide costui quanto il morir sia meglio,</l>
     <l n="654">che con suo disonor mettersi in fuga:</l>
     <l n="655">dico il re di Norizia; onde la lancia</l>
     <l n="656">arrestò contra il paladin di Francia.</l>
    </lg>
    <lg n="83">
     <l n="657">E la roppe alla penna de lo scudo</l>
     <l n="658">del fiero conte, che nulla si mosse.</l>
     <l n="659">Egli ch'avea alla posta il brando nudo,</l>
     <l n="660">re Manilardo al trapassar percosse.</l>
     <l n="661">Fortuna l'aiutò; che 'l ferro crudo</l>
     <l n="662">in man d'Orlando al venir giù voltosse:</l>
     <l n="663">tirare i colpi a filo ognor non lece;</l>
     <l n="664">ma pur di sella stramazzar lo fece.</l>
    </lg>
    <lg n="84">
     <l n="665">Stordito de l'arcion quel re stramazza:</l>
     <l n="666">non si rivolge Orlando a rivederlo;</l>
     <l n="667">che gli altri taglia, tronca, fende, amazza:</l>
     <l n="668">a tutti pare in su le spalle averlo.</l>
     <l n="669">Come per l'aria, ove han sì larga piazza,</l>
     <l n="670">fuggon li storni da l'audace smerlo,</l>
     <l n="671">così di quella squadra ormai disfatta</l>
     <l n="672">altri cade, altri fugge, altri s'appiatta.</l>
    </lg>
    <lg n="85">
     <l n="673">Non cessò pria la sanguinosa spada,</l>
     <l n="674">che fu di viva gente il campo vòto.</l>
     <l n="675">Orlando è in dubbio a ripigliar la strada,</l>
     <l n="676">ben che gli sia tutto il paese noto.</l>
     <l n="677">O da man destra o da sinistra vada,</l>
     <l n="678">il pensier da l'andar sempre è remoto:</l>
     <l n="679">d'Angelica cercar, fuor ch'ove sia,</l>
     <l n="680">teme, e di far sempre contraria via.</l>
    </lg>
    <lg n="86">
     <l n="681">Il suo camin (di lei chiedendo spesso)</l>
     <l n="682">or per li campi or per le selve tenne:</l>
     <l n="683">e sì come era uscito di se stesso,</l>
     <l n="684">uscì di strada; e a piè d'un monte venne,</l>
     <l n="685">dove la notte fuor d'un sasso fesso</l>
     <l n="686">lontan vide un splendor batter le penne.</l>
     <l n="687">Orlando al sasso per veder s'accosta,</l>
     <l n="688">se quivi fosse Angelica reposta.</l>
    </lg>
    <lg n="87">
     <l n="689">Come nel bosco de l'umil ginepre,</l>
     <l n="690">o ne la stoppia alla campagna aperta,</l>
     <l n="691">quando si cerca la paurosa lepre</l>
     <l n="692">per traversati solchi e per via incerta,</l>
     <l n="693">si va ad ogni cespuglio, ad ogni vepre,</l>
     <l n="694">se per ventura vi fosse coperta;</l>
     <l n="695">così cercava Orlando con gran pena</l>
     <l n="696">la donna sua, dove speranza il mena.</l>
    </lg>
    <lg n="88">
     <l n="697">Verso quel raggio andando in fretta il conte,</l>
     <l n="698">giunse ove ne la selva si diffonde</l>
     <l n="699">da l'angusto spiraglio di quel monte,</l>
     <l n="700">ch'una capace grotta in sé nasconde;</l>
     <l n="701">e truova inanzi ne la prima fronte</l>
     <l n="702">spine e virgulti, come mura e sponde,</l>
     <l n="703">per celar quei che ne la grotta stanno,</l>
     <l n="704">da chi far lor cercasse oltraggio e danno.</l>
    </lg>
    <lg n="89">
     <l n="705">Di giorno ritrovata non sarebbe,</l>
     <l n="706">ma la facea di notte il lume aperta.</l>
     <l n="707">Orlando pensa ben quel ch'esser debbe;</l>
     <l n="708">pur vuol saper la cosa anco più certa.</l>
     <l n="709">Poi che legato fuor Brigliadoro ebbe,</l>
     <l n="710">tacito viene alla grotta coperta;</l>
     <l n="711">e fra li spessi rami ne la buca</l>
     <l n="712">entra, senza chiamar chi l'introduca.</l>
    </lg>
    <lg n="90">
     <l n="713">Scende la tomba molti gradi al basso,</l>
     <l n="714">dove la viva gente sta sepolta.</l>
     <l n="715">Era non poco spazioso il sasso</l>
     <l n="716">tagliato a punte di scarpelli in volta;</l>
     <l n="717">né di luce diurna in tutto casso,</l>
     <l n="718">ben che l'entrata non ne dava molta;</l>
     <l n="719">ma ve ne venìa assai da una finestra</l>
     <l n="720">che sporgea in un pertugio da man destra.</l>
    </lg>
    <lg n="91">
     <l n="721">In mezzo la spelonca, appresso a un fuoco</l>
     <l n="722">era una donna di giocondo viso;</l>
     <l n="723">quindici anni passar dovea di poco,</l>
     <l n="724">quanto fu al conte, al primo sguardo, aviso:</l>
     <l n="725">et era bella sì, che facea il loco</l>
     <l n="726">salvatico parere un paradiso;</l>
     <l n="727">ben ch'avea gli occhi di lacrime pregni,</l>
     <l n="728">del cor dolente manifesti segni.</l>
    </lg>
    <lg n="92">
     <l n="729">V'era una vecchia; e facean gran contese</l>
     <l n="730">(come uso feminil spesso esser suole),</l>
     <l n="731">ma come il conte ne la grotta scese,</l>
     <l n="732">finiron le dispùte e le parole.</l>
     <l n="733">Orlando a salutarle fu cortese</l>
     <l n="734">(come con donne sempre esser si vuole),</l>
     <l n="735">et elle si levaro immantinente,</l>
     <l n="736">e lui risalutâr benignamente.</l>
    </lg>
    <lg n="93">
     <l n="737">Gli è ver che si smarriro in faccia alquanto,</l>
     <l n="738">come improviso udiron quella voce,</l>
     <l n="739">e insieme entrare armato tutto quanto</l>
     <l n="740">vider là dentro un uom tanto feroce.</l>
     <l n="741">Orlando domandò qual fosse tanto</l>
     <l n="742">scortese, ingiusto, barbaro et atroce,</l>
     <l n="743">che ne la grotta tenesse sepolto</l>
     <l n="744">un sì gentile et amoroso volto.</l>
    </lg>
    <lg n="94">
     <l n="745">La vergine a fatica gli rispose,</l>
     <l n="746">interrotta da fervidi signiozzi,</l>
     <l n="747">che dai coralli e da le prezïose</l>
     <l n="748">perle uscir fanno i dolci accenti mozzi.</l>
     <l n="749">Le lacrime scendean tra gigli e rose,</l>
     <l n="750">là dove avien ch'alcuna se n'inghiozzi.</l>
     <l n="751">Piacciavi udir ne l'altro canto il resto,</l>
     <l n="752">Signor, che tempo è omai di finir questo.</l>
    </lg>
   </lg>
  </body>
 </text>
</TEI>