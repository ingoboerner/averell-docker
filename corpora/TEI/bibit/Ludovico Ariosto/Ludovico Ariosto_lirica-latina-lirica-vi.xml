<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica VI</title>
    <author>Ludovico Ariosto</author>
   </titleStmt>
   <extent>
    <measure unit="stanza">1</measure>
    <measure unit="line">42</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-vi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica VI</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica VI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Ibis ad umbrosas corylos, Pandulphe, Copari,</l>
     <l n="2">murmure somnifero quas levis aura movet.</l>
     <l n="3">Me sine sub denso meditabere tegmine carmen,</l>
     <l n="4">dum strepet Aeolio pectine pulsa chelis.</l>
     <l n="5">Illic silvicolae laudabunt carmina Fauni,</l>
     <l n="6">si forte heroum fortia facta canes;</l>
     <l n="7">sin fidibus iuvenum mandabis furta sonoris,</l>
     <l n="8">non ciet arbitrio fistula rauca lyram.</l>
     <l n="9">Audiet a viridi Dryadum lasciva rubeto,</l>
     <l n="10">et bibet amotis crinibus aure melos;</l>
     <l n="11">cuntanti venient suspiria quanta labello,</l>
     <l n="12">et latebras cupiet prodere tecta suas!</l>
     <l n="13">O quid si nimio cantu defessa sopori</l>
     <l n="14">te dare gramineo membra videbit humo?</l>
     <l n="15">Exiliens taciturna, pedem per gramina tollet,</l>
     <l n="16">optata et propius cernat ut ora petet.</l>
     <l n="17">Inde procax tereti timide suspensa lacerto,</l>
     <l n="18">rara tibi furtim suavia rapta dabit;</l>
     <l n="19">vel leviter patula decerpet ab arbore ramos,</l>
     <l n="20">lacteolae ut moveat flamina grata viae.</l>
     <l n="21">Fortunate puer, qui inter tua iugera cessas,</l>
     <l n="22">et nemora et saltus liber ab urbe colis!</l>
     <l n="23">Me miserum imperium dominae, non moenia, claudit</l>
     <l n="24">quo nequeam comitis visere grata mei.</l>
     <l n="25">Vincior, ah, gracili formosae crine puellae,</l>
     <l n="26">purpurea en vinctum compede servat Amor!</l>
     <l n="27">Luce meae tota dominae vestigia lustro;</l>
     <l n="28">dein queror ad tacitas, iudice nocte, fores.</l>
     <l n="29">Expers ipse tamen rides mala nostra; caveto</l>
     <l n="30">sed Nemesim; est fastus saepius ulta graves.</l>
     <l n="31">Tempus erit cum te nimium miseratus amantem,</l>
     <l n="32">an iusta haec fuerit nostra querela scies.</l>
     <l n="33">Nunc quoniam haud nosti Venerem nec vulnera nati,</l>
     <l n="34">ferre putas omni libera colla iugo;</l>
     <l n="35">sed mora, quae nostrae rigidum te tradere turbae</l>
     <l n="36">nititur, in longos non feret illa dies.</l>
     <l n="37">Nuper quae aligerum cecinit mihi passer amorum,</l>
     <l n="38">dum Paphies humili culmine iussa monet</l>
     <l n="39">- texere Naiades Veneri nova vincla sub undis -,</l>
     <l n="40">quem cupiant taceo; si sapis ipse, cave.</l>
     <l n="41">Interea optati sine me cape gaudia ruris</l>
     <l n="42">continue, et felix vive memorque mei.</l>
    </lg>
   </lg>
  </body>
 </text>
</TEI>