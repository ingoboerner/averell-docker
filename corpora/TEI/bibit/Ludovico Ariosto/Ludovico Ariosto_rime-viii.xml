<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Rime - VIII</title>
    <author>Ludovico Ariosto</author>
   </titleStmt>
   <extent>
    <measure unit="stanza">22</measure>
    <measure unit="line">64</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_rime-viii</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Rime - VIII</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Rime - VIII</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">O più che 'l giorno a me lucida e chiara,</l>
     <l n="2">dolce, gioconda, aventurosa notte,</l>
     <l n="3">quanto men ti sperai tanto più cara!</l>
    </lg>
    <lg n="2">
     <l n="4">Stelle a furti d'amor soccorrer dotte,</l>
     <l n="5">che minuisti il lume, né per vui</l>
     <l n="6">mi fur l'amiche tenebre interrotte!</l>
    </lg>
    <lg n="3">
     <l n="7">Sonno propizio, che lasciando dui</l>
     <l n="8">vigili amanti soli, così oppresso</l>
     <l n="9">avevi ogn'altro, che invisibil fui!</l>
    </lg>
    <lg n="4">
     <l n="10">Benigna porta, che con sì sommesso</l>
     <l n="11">e con sì basso suon mi fusti aperta,</l>
     <l n="12">ch'a pena ti sentì chi t'era presso!</l>
    </lg>
    <lg n="5">
     <l n="13">O mente ancor di non sognar incerta,</l>
     <l n="14">quando abbracciar da la mia dea mi vidi,</l>
     <l n="15">e fu la mia con la sua bocca inserta!</l>
    </lg>
    <lg n="6">
     <l n="16">O benedetta man, ch'indi mi guidi;</l>
     <l n="17">o che ti passi, che m'andate inanti;</l>
     <l n="18">o camera, che poi così m'affidi!</l>
    </lg>
    <lg n="7">
     <l n="19">O complessi iterati, che con tanti</l>
     <l n="20">nodi cingete i fianchi, il petto, il collo,</l>
     <l n="21">che non ne fan più l'edere o li acanti!</l>
    </lg>
    <lg n="8">
     <l n="22">Bocca, ove ambrosia libo, né satollo</l>
     <l n="23">mai ne ritorno; o dolce lingua, o umore</l>
     <l n="24">per cui l'arso mio cor bagno e rimollo!</l>
    </lg>
    <lg n="9">
     <l n="25">Fiato, che spiri assai più grato odore</l>
     <l n="26">che non porta da l'Indi o da' Sabei</l>
     <l n="27">fenice al rogo in che s'incende e more!</l>
    </lg>
    <lg n="10">
     <l n="28">O letto, testimon de' piacer miei;</l>
     <l n="29">letto, cagion ch'una dolcezza io gusti,</l>
     <l n="30">che non invidio il lor nèttare ai dèi!</l>
    </lg>
    <lg n="11">
     <l n="31">O letto donator de' premi giusti,</l>
     <l n="32">letto, che spesso in l'amoroso assalto</l>
     <l n="33">mosso, distratto ed agitato fusti!</l>
    </lg>
    <lg n="12">
     <l n="34">Voi tutti ad un ad un, ch'ebbi de l'alto</l>
     <l n="35">piacer ministri, avrò in memoria eterna,</l>
     <l n="36">e quanto è il mio poter, sempre vi essalto.</l>
    </lg>
    <lg n="13">
     <l n="37">Né più debb'io tacer di te, lucerna,</l>
     <l n="38">che con noi vigilando, il ben ch'io sento</l>
     <l n="39">vuoi che con gli occhi ancor tutto discerna.</l>
    </lg>
    <lg n="14">
     <l n="40">Per te fu dupplicato il mio contento;</l>
     <l n="41">né veramente si può dir perfetto</l>
     <l n="42">uno amoroso gaudio a lume spento.</l>
    </lg>
    <lg n="15">
     <l n="43">Quanto più giova in sì suave effetto</l>
     <l n="44">pascer la vista or de li occhi divini,</l>
     <l n="45">or de la fronte, or de l'eburneo petto;</l>
    </lg>
    <lg n="16">
     <l n="46">mirar le ciglia e l'aurei crespi crini,</l>
     <l n="47">mirar le rose in su le labra sparse,</l>
     <l n="48">porvi la bocca e non temer de' spini;</l>
    </lg>
    <lg n="17">
     <l n="49">mirar le membra, a cui non può uguagliarse</l>
     <l n="50">altro candor, e giudicar mirando</l>
     <l n="51">che le grazie del Ciel non vi fur scarse,</l>
    </lg>
    <lg n="18">
     <l n="52">e quando a un senso satisfar, e quando</l>
     <l n="53">all'altro, e sì che ne fruiscan tutti,</l>
     <l n="54">e pur un sol non ne lasciar in bando!</l>
    </lg>
    <lg n="19">
     <l n="55">Deh! perché son d'amor sì rari i frutti?</l>
     <l n="56">deh! perché del gioir sì brieve il tempo?</l>
     <l n="57">perché sì lunghi e senza fine i lutti?</l>
    </lg>
    <lg n="20">
     <l n="58">Perché lasciasti, oimè! così per tempo,</l>
     <l n="59">invida Aurora, il tuo Titone antico,</l>
     <l n="60">e del partir m'accelerasti il tempo?</l>
    </lg>
    <lg n="21">
     <l n="61">Ti potess'io, come ti son nemico,</l>
     <l n="62">nocer così! Se 'l tuo vecchio t'annoia,</l>
     <l n="63">ché non ti cerchi un più giovene amico?</l>
    </lg>
    <lg n="22">
     <l n="64">e vivi, e lascia altrui viver in gioia!</l>
    </lg>
   </lg>
  </body>
 </text>
</TEI>