<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica LIV</title>
    <author>Ludovico Ariosto</author>
   </titleStmt>
   <extent>
    <measure unit="stanza">1</measure>
    <measure unit="line">70</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-liv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica LIV</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica LIV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Est mea nunc Glycere, mea nunc est cura Lycoris,</l>
     <l n="2">Lyda modo meus est, est modo Phyllis amor.</l>
     <l n="3">Primas Glaura faces renovat, movet Hybla recentes,</l>
     <l n="4">mox cessura igni Glaura vel Hybla novo.</l>
     <l n="5">Nec mihi, diverso nec eodem tempore, saepe</l>
     <l n="6">centum vesano sunt in amore satis.</l>
     <l n="7">Ut sum si placeo, me, me sic utere, virgo,</l>
     <l n="8">seu grata es, seu iam grata futura mihi.</l>
     <l n="9">Hoc olim ingenio vitales hausimus auras,</l>
     <l n="10">multa cito ut placeant, displicitura brevi.</l>
     <l n="11">Non in amore modo mens haec, sed in omnibus impar;</l>
     <l n="12">ipsa sibi longa non retinenda mora.</l>
     <l n="13">Saepe eadem Aurorae rosea surgente quadriga</l>
     <l n="14">non est, quae fuerat sole cadente mihi.</l>
     <l n="15">O quot tentatas illa est versata per artes</l>
     <l n="16">festivum impatiens rettulit unde pedem!</l>
     <l n="17">Cum primum longos posui de more capillos</l>
     <l n="18">estque mihi primum tradita pura toga;</l>
     <l n="19">haec me verbosas suasit perdiscere leges,</l>
     <l n="20">amplaque clamosi quaerere lucra fori;</l>
     <l n="21">atque eadem optatam sperantem attingere metam</l>
     <l n="22">non ultra passa est improba ferre pedem;</l>
     <l n="23">meque ad Permessum vocat Aoniamque Aganippem,</l>
     <l n="24">aptaque virgineis mollia prata choris;</l>
     <l n="25">meque iubet docto vitam producere cantu,</l>
     <l n="26">per nemora illa, avidis non adeunda viris.</l>
     <l n="27">Iamque acies, iam facta ducum, iam fortia Martis</l>
     <l n="28">concipit aeterna bella canenda tuba.</l>
     <l n="29">Ecce iterum. - Male sana, inquit, quid inutile tento</l>
     <l n="30">hoc studium? Vati praemia nulla manent.-</l>
     <l n="31">Meque aulae cogit dominam tentare potentem</l>
     <l n="32">fortunam obsequio servitioque gravi.</l>
     <l n="33">Mox ubi pertaesum est male grati principis, illa</l>
     <l n="34">non tulit hic resides longius ire moras.</l>
     <l n="35">Laudat et aeratis ut eam spectabilis armis,</l>
     <l n="36">et meream forti conspiciendus equo.</l>
     <l n="37">Et mihi sunt aptae vires, patiensque laborum</l>
     <l n="38">corpus, et has possunt tela decere manus.</l>
     <l n="39">Nec mora; bellator sonipes, et cuncta parantur</l>
     <l n="40">instrumenta acri commoda militiae;</l>
     <l n="41">iuratusque pio celebri sub principe miles,</l>
     <l n="42">expecto horrisonae martia signa tubae.</l>
     <l n="43">Iam neque castra placent, rursus nec classica nobis;</l>
     <l n="44">ite procul, Getici tela cruenta dei.</l>
     <l n="45">Humanone trucem foedabo sanguine dextram,</l>
     <l n="46">ut meus assiduo sub bove crescat ager?</l>
     <l n="47">Et breve mortis iter sternam mihi, ut horridus umbram</l>
     <l n="48">horreat immitem portitor ipse meam?</l>
     <l n="49">Atque aliquis, placida aspiciens a sede piorum</l>
     <l n="50">me procul Eumenidum verbera saeva pati,</l>
     <l n="51">- En qui Musarum liquit grata otia, dicat,</l>
     <l n="52">anxius ut raperet munere Martis opes -;</l>
     <l n="53">manibus et sociis narret me digna subisse</l>
     <l n="54">supplicia, haud ulla diminuenda die?</l>
     <l n="55">Antra mihi placeant potius, montesque supini</l>
     <l n="56">vividaque irriguis gramina semper aquis;</l>
     <l n="57">et Satyros inter celebres, Dryadasque puellas</l>
     <l n="58">plectra mihi digitos, fistula labra terat.</l>
     <l n="59">Dum vaga mens aliud poscat, procul este, Catones;</l>
     <l n="60">este quibus parili vita tenore fluit,</l>
     <l n="61">quos labor angat, iter cupientes limite certo,</l>
     <l n="62">ire sub instabili cuncta novante polo.</l>
     <l n="63">Me mea mobilitas senio deducat inerti,</l>
     <l n="64">dum studia haud desint quae variata iuvent.</l>
     <l n="65">Me miserum! quod in hoc non sum mutabilis uno,</l>
     <l n="66">quando me assidua compede vincit Amor:</l>
     <l n="67">et nunc Hybla licet, nunc sit mea cura Lycoris,</l>
     <l n="68">et te, Phylli, modo, te modo, Lyda, velim;</l>
     <l n="69">aut Glauram aut Glyceren, aut unam aut saepe ducentas</l>
     <l n="70">depeream; igne tamen perpete semper amo.</l>
    </lg>
   </lg>
  </body>
 </text>
</TEI>