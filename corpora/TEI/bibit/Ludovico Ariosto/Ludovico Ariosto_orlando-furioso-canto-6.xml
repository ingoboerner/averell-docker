<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 6</title>
    <author>Ludovico Ariosto</author>
   </titleStmt>
   <extent>
    <measure unit="stanza">81</measure>
    <measure unit="line">648</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-6</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 6</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 6</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Miser chi mal oprando si confida</l>
     <l n="2">ch'ognor star debbia il maleficio occulto;</l>
     <l n="3">che quando ogn'altro taccia, intorno grida</l>
     <l n="4">l'aria e la terra istessa in ch'è sepulto:</l>
     <l n="5">e Dio fa spesso che 'l peccato guida</l>
     <l n="6">il peccator, poi ch'alcun dì gli ha indulto,</l>
     <l n="7">che se medesmo, senza altrui richiesta,</l>
     <l n="8">innavedutamente manifesta.</l>
    </lg>
    <lg n="2">
     <l n="9">Avea creduto il miser Polinesso</l>
     <l n="10">totalmente il delitto suo coprire,</l>
     <l n="11">Dalinda consapevole d'appresso</l>
     <l n="12">levandosi, che sola il potea dire:</l>
     <l n="13">e aggiungendo il secondo al primo eccesso,</l>
     <l n="14">affrettò il mal che potea differire,</l>
     <l n="15">e potea differire e schivar forse;</l>
     <l n="16">ma se stesso spronando, a morir corse:</l>
    </lg>
    <lg n="3">
     <l n="17">e perdé amici a un tempo e vita e stato,</l>
     <l n="18">e onor, che fu molto più grave danno.</l>
     <l n="19">Dissi di sopra, che fu assai pregato</l>
     <l n="20">il cavallier, ch'ancor chi sia non sanno.</l>
     <l n="21">Al fin si trasse l'elmo, e 'l viso amato</l>
     <l n="22">scoperse, che più volte veduto hanno:</l>
     <l n="23">e dimostrò come era Ariodante,</l>
     <l n="24">per tutta Scozia lacrimato inante;</l>
    </lg>
    <lg n="4">
     <l n="25">Ariodante, che Ginevra pianto</l>
     <l n="26">avea per morto, e 'l fratel pianto avea,</l>
     <l n="27">il re, la corte, il popul tutto quanto:</l>
     <l n="28">di tal bontà, di tal valor splendea.</l>
     <l n="29">Adunque il peregrin mentir di quanto</l>
     <l n="30">dianzi di lui narrò, quivi apparea;</l>
     <l n="31">e fu pur ver che dal sasso marino</l>
     <l n="32">gittarsi in mar lo vide a capo chino.</l>
    </lg>
    <lg n="5">
     <l n="33">Ma (come aviene a un disperato spesso,</l>
     <l n="34">che da lontan brama e disia la morte,</l>
     <l n="35">e l'odia poi che se la vede appresso,</l>
     <l n="36">tanto gli pare il passo acerbo e forte)</l>
     <l n="37">Ariodante, poi ch'in mar fu messo,</l>
     <l n="38">si pentì di morire; e come forte</l>
     <l n="39">e come destro e più d'ogn'altro ardito,</l>
     <l n="40">si messe a nuoto e ritornossi al lito;</l>
    </lg>
    <lg n="6">
     <l n="41">e dispregiando e nominando folle</l>
     <l n="42">il desir ch'ebbe di lasciar la vita,</l>
     <l n="43">si messe a caminar bagnato e molle,</l>
     <l n="44">e capitò all'ostel d'un eremita.</l>
     <l n="45">Quivi secretamente indugiar volle</l>
     <l n="46">tanto, che la novella avesse udita,</l>
     <l n="47">se del caso Ginevra s'allegrasse,</l>
     <l n="48">o pur mesta e pietosa ne restasse.</l>
    </lg>
    <lg n="7">
     <l n="49">Intese prima, che per gran dolore</l>
     <l n="50">ella era stata a rischio di morire</l>
     <l n="51">(la fama andò di questo in modo fuore,</l>
     <l n="52">che ne fu in tutta l'isola che dire):</l>
     <l n="53">contrario effetto a quel che per errore</l>
     <l n="54">credea aver visto con suo gran martìre.</l>
     <l n="55">Intese poi, come Lurcanio avea</l>
     <l n="56">fatta Ginevra appresso il padre rea.</l>
    </lg>
    <lg n="8">
     <l n="57">Contra il fratel d'ira minor non arse,</l>
     <l n="58">che per Ginevra già d'amore ardesse;</l>
     <l n="59">che troppo empio e crudele atto gli parse,</l>
     <l n="60">ancora che per lui fatto l'avesse.</l>
     <l n="61">Sentendo poi, che per lei non comparse</l>
     <l n="62">cavallier che difender la volesse</l>
     <l n="63">(che Lurcanio sì forte era e gagliardo,</l>
     <l n="64">ch'ognun d'andargli contra avea riguardo;</l>
    </lg>
    <lg n="9">
     <l n="65">e chi n'avea notizia, il riputava</l>
     <l n="66">tanto discreto, e sì saggio et accorto,</l>
     <l n="67">che se non fosse ver quel che narrava,</l>
     <l n="68">non si porrebbe a rischio d'esser morto;</l>
     <l n="69">per questo la più parte dubitava</l>
     <l n="70">di non pigliar questa difesa a torto);</l>
     <l n="71">Ariodante, dopo gran discorsi,</l>
     <l n="72">pensò all'accusa del fratello opporsi.</l>
    </lg>
    <lg n="10">
     <l n="73">- Ah lasso! io non potrei (seco dicea)</l>
     <l n="74">sentir per mia cagion perir costei:</l>
     <l n="75">troppo mia morte fôra acerba e rea,</l>
     <l n="76">se inanzi a me morir vedessi lei.</l>
     <l n="77">Ella è pur la mia donna e la mia dea,</l>
     <l n="78">questa è la luce pur degli occhi miei:</l>
     <l n="79">convien ch'a dritto e a torto, per suo scampo</l>
     <l n="80">pigli l'impresa, e resti morto in campo.</l>
    </lg>
    <lg n="11">
     <l n="81">So ch'io m'appiglio al torto; e al torto sia:</l>
     <l n="82">e ne morrò; né questo mi sconforta,</l>
     <l n="83">se non ch'io so che per la morte mia</l>
     <l n="84">sì bella donna ha da restar poi morta.</l>
     <l n="85">Un sol conforto nel morir mi fia,</l>
     <l n="86">che, se 'l suo Polinesso amor le porta,</l>
     <l n="87">chiaramente veder avrà potuto</l>
     <l n="88">che non s'è mosso ancor per darle aiuto;</l>
    </lg>
    <lg n="12">
     <l n="89">e me, che tanto espressamente ha offeso,</l>
     <l n="90">vedrà, per lei salvare, a morir giunto.</l>
     <l n="91">Di mio fratello insieme, il quale acceso</l>
     <l n="92">tanto fuoco ha, vendicherommi a un punto;</l>
     <l n="93">ch'io lo farò doler, poi che compreso</l>
     <l n="94">il fine avrà del suo crudele assunto:</l>
     <l n="95">creduto vendicar avrà il germano,</l>
     <l n="96">e gli avrà dato morte di sua mano. -</l>
    </lg>
    <lg n="13">
     <l n="97">Concluso ch'ebbe questo nel pensiero,</l>
     <l n="98">nuove arme ritrovò, nuovo cavallo;</l>
     <l n="99">e sopraveste nere, e scudo nero</l>
     <l n="100">portò, fregiato a color verdegiallo.</l>
     <l n="101">Per aventura si trovò un scudiero</l>
     <l n="102">ignoto in quel paese, e menato hallo;</l>
     <l n="103">e sconosciuto (come ho già narrato)</l>
     <l n="104">s'appresentò contra il fratello armato.</l>
    </lg>
    <lg n="14">
     <l n="105">Narrato v'ho come il fatto successe,</l>
     <l n="106">come fu conosciuto Ariodante.</l>
     <l n="107">Non minor gaudio n'ebbe il re, ch'avesse</l>
     <l n="108">de la figliuola liberata inante.</l>
     <l n="109">Seco pensò che mai non si potesse</l>
     <l n="110">trovar un più fedele e vero amante;</l>
     <l n="111">che dopo tanta ingiuria, la difesa</l>
     <l n="112">di lei, contra il fratel proprio, avea presa.</l>
    </lg>
    <lg n="15">
     <l n="113">E per sua inclinazion (ch'assai l'amava)</l>
     <l n="114">e per li preghi di tutta la corte,</l>
     <l n="115">e di Rinaldo, che più d'altri instava,</l>
     <l n="116">de la bella figliuola il fa consorte.</l>
     <l n="117">La duchea d'Albania ch'al re tornava</l>
     <l n="118">dopo che Polinesso ebbe la morte,</l>
     <l n="119">in miglior tempo discader non puote,</l>
     <l n="120">poi che la dona alla sua figlia in dote.</l>
    </lg>
    <lg n="16">
     <l n="121">Rinaldo per Dalinda impetrò grazia,</l>
     <l n="122">che se n'andò di tanto errore esente;</l>
     <l n="123">la qual per voto, e perché molto sazia</l>
     <l n="124">era del mondo, a Dio volse la mente:</l>
     <l n="125">monaca s'andò a render fin in Dazia,</l>
     <l n="126">e si levò di Scozia immantinente.</l>
     <l n="127">Ma tempo è omai di ritrovar Ruggiero,</l>
     <l n="128">che scorre il ciel su l'animal leggiero.</l>
    </lg>
    <lg n="17">
     <l n="129">Ben che Ruggier sia d'animo constante,</l>
     <l n="130">né cangiato abbia il solito colore,</l>
     <l n="131">io non gli voglio creder che tremante</l>
     <l n="132">non abbia dentro più che foglia il core.</l>
     <l n="133">Lasciato avea di gran spazio distante</l>
     <l n="134">tutta l'Europa, et era uscito fuore</l>
     <l n="135">per molto spazio il segno che prescritto</l>
     <l n="136">avea già a' naviganti Ercole invitto.</l>
    </lg>
    <lg n="18">
     <l n="137">Quello ippogrifo, grande e strano augello,</l>
     <l n="138">lo porta via con tal prestezza d'ale,</l>
     <l n="139">che lascieria di lungo tratto quello</l>
     <l n="140">celer ministro del fulmineo strale.</l>
     <l n="141">Non va per l'aria altro animal sì snello,</l>
     <l n="142">che di velocità gli fosse uguale:</l>
     <l n="143">credo ch'a pena il tuono e la saetta</l>
     <l n="144">venga in terra dal ciel con maggior fretta.</l>
    </lg>
    <lg n="19">
     <l n="145">Poi che l'augel trascorso ebbe gran spazio</l>
     <l n="146">per linea dritta e senza mai piegarsi,</l>
     <l n="147">con larghe ruote, omai de l'aria sazio,</l>
     <l n="148">cominciò sopra una isola a calarsi,</l>
     <l n="149">pari a quella ove, dopo lungo strazio</l>
     <l n="150">far del suo amante e lungo a lui celarsi,</l>
     <l n="151">la vergine Aretusa passò invano</l>
     <l n="152">di sotto il mar per camin cieco e strano.</l>
    </lg>
    <lg n="20">
     <l n="153">Non vide né 'l più bel né 'l più giocondo</l>
     <l n="154">da tutta l'aria ove le penne stese;</l>
     <l n="155">né se tutto cercato avesse il mondo,</l>
     <l n="156">vedria di questo il più gentil paese,</l>
     <l n="157">ove, dopo un girarsi di gran tondo,</l>
     <l n="158">con Ruggier seco il grande augel discese:</l>
     <l n="159">culte pianure e delicati colli,</l>
     <l n="160">chiare acque, ombrose ripe e prati molli.</l>
    </lg>
    <lg n="21">
     <l n="161">Vaghi boschetti di soavi allori,</l>
     <l n="162">di palme e d'amenissime mortelle,</l>
     <l n="163">cedri et aranci ch'avean frutti e fiori</l>
     <l n="164">contesti in varie forme e tutte belle,</l>
     <l n="165">facean riparo ai fervidi calori</l>
     <l n="166">de' giorni estivi con lor spesse ombrelle;</l>
     <l n="167">e tra quei rami con sicuri voli</l>
     <l n="168">cantando se ne gìano i rosignuoli.</l>
    </lg>
    <lg n="22">
     <l n="169">Tra le purpuree rose e i bianchi gigli,</l>
     <l n="170">che tiepida aura freschi ognora serba,</l>
     <l n="171">sicuri si vedean lepri e conigli,</l>
     <l n="172">e cervi con la fronte alta e superba,</l>
     <l n="173">senza temer ch'alcun gli uccida o pigli,</l>
     <l n="174">pascano o stiansi rominando l'erba;</l>
     <l n="175">saltano i daini e i capri isnelli e destri,</l>
     <l n="176">che sono in copia in quei luoghi campestri.</l>
    </lg>
    <lg n="23">
     <l n="177">Come sì presso è l'ippogrifo a terra,</l>
     <l n="178">ch'esser ne può men periglioso il salto,</l>
     <l n="179">Ruggier con fretta de l'arcion si sferra,</l>
     <l n="180">e si ritruova in su l'erboso smalto;</l>
     <l n="181">tuttavia in man le redine si serra,</l>
     <l n="182">che non vuol che 'l destrier più vada in alto:</l>
     <l n="183">poi lo lega nel margine marino</l>
     <l n="184">a un verde mirto in mezzo un lauro e un pino.</l>
    </lg>
    <lg n="24">
     <l n="185">E quivi appresso ove surgea una fonte</l>
     <l n="186">cinta di cedri e di feconde palme,</l>
     <l n="187">pose lo scudo, e l'elmo da la fronte</l>
     <l n="188">si trasse, e disarmossi ambe le palme;</l>
     <l n="189">et ora alla marina et ora al monte</l>
     <l n="190">volgea la faccia all'aure fresche et alme,</l>
     <l n="191">che l'alte cime con mormorii lieti</l>
     <l n="192">fan tremolar dei faggi e degli abeti.</l>
    </lg>
    <lg n="25">
     <l n="193">Bagna talor ne la chiara onda e fresca</l>
     <l n="194">l'asciutte labra, e con le man diguazza,</l>
     <l n="195">acciò che de le vene il calore esca</l>
     <l n="196">che gli ha acceso il portar de la corazza.</l>
     <l n="197">Né maraviglia è già ch'ella gl'incresca;</l>
     <l n="198">che non è stato un far vedersi in piazza:</l>
     <l n="199">ma senza mai posar, d'arme guernito,</l>
     <l n="200">tre mila miglia ognor correndo era ito.</l>
    </lg>
    <lg n="26">
     <l n="201">Quivi stando, il destrier ch'avea lasciato</l>
     <l n="202">tra le più dense frasche alla fresca ombra,</l>
     <l n="203">per fuggir si rivolta, spaventato</l>
     <l n="204">di non so che, che dentro al bosco adombra:</l>
     <l n="205">e fa crollar sì il mirto ove è legato,</l>
     <l n="206">che de le frondi intorno il piè gli ingombra:</l>
     <l n="207">crollar fa il mirto e fa cader la foglia;</l>
     <l n="208">né succede però che se ne scioglia.</l>
    </lg>
    <lg n="27">
     <l n="209">Come ceppo talor, che le medolle</l>
     <l n="210">rare e vòte abbia, e posto al fuoco sia,</l>
     <l n="211">poi che per gran calor quell'aria molle</l>
     <l n="212">resta consunta ch'in mezzo l'empìa,</l>
     <l n="213">dentro risuona, e con strepito bolle</l>
     <l n="214">tanto che quel furor truovi la via;</l>
     <l n="215">così murmura e stride e si coruccia</l>
     <l n="216">quel mirto offeso, e al fine apre la buccia.</l>
    </lg>
    <lg n="28">
     <l n="217">Onde con mesta e flebil voce uscìo</l>
     <l n="218">espedita e chiarissima favella,</l>
     <l n="219">e disse: - Se tu sei cortese e pio,</l>
     <l n="220">come dimostri alla presenza bella,</l>
     <l n="221">lieva questo animal da l'arbor mio:</l>
     <l n="222">basti che 'l mio mal proprio mi flagella,</l>
     <l n="223">senza altra pena, senza altro dolore</l>
     <l n="224">ch'a tormentarmi ancor venga di fuore. -</l>
    </lg>
    <lg n="29">
     <l n="225">Al primo suon di quella voce torse</l>
     <l n="226">Ruggiero il viso, e subito levosse;</l>
     <l n="227">e poi ch'uscir da l'arbore s'accorse,</l>
     <l n="228">stupefatto restò più che mai fosse.</l>
     <l n="229">A levarne il destrier subito corse;</l>
     <l n="230">e con le guancie di vergogna rosse:</l>
     <l n="231">- Qual che tu sii, perdonami (dicea),</l>
     <l n="232">o spirto umano, o boschereccia dea.</l>
    </lg>
    <lg n="30">
     <l n="233">Il non aver saputo che s'asconda</l>
     <l n="234">sotto ruvida scorza umano spirto,</l>
     <l n="235">m'ha lasciato turbar la bella fronda</l>
     <l n="236">e far ingiuria al tuo vivace mirto:</l>
     <l n="237">ma non restar però, che non risponda</l>
     <l n="238">chi tu ti sia, ch'in corpo orrido et irto,</l>
     <l n="239">con voce e razionale anima vivi;</l>
     <l n="240">se da grandine il ciel sempre ti schivi.</l>
    </lg>
    <lg n="31">
     <l n="241">E s'ora o mai potrò questo dispetto</l>
     <l n="242">con alcun beneficio compensarte,</l>
     <l n="243">per quella bella donna ti prometto,</l>
     <l n="244">quella che di me tien la miglior parte,</l>
     <l n="245">ch'io farò con parole e con effetto,</l>
     <l n="246">ch'avrai giusta cagion di me lodarte. -</l>
     <l n="247">Come Ruggiero al suo parlar fin diede,</l>
     <l n="248">tremò quel mirto da la cima al piede.</l>
    </lg>
    <lg n="32">
     <l n="249">Poi si vide sudar su per la scorza,</l>
     <l n="250">come legno dal bosco allora tratto,</l>
     <l n="251">che del fuoco venir sente la forza,</l>
     <l n="252">poscia ch'invano ogni ripar gli ha fatto;</l>
     <l n="253">e cominciò: - Tua cortesia mi sforza</l>
     <l n="254">a discoprirti in un medesmo tratto</l>
     <l n="255">ch'io fossi prima, e chi converso m'aggia</l>
     <l n="256">in questo mirto in su l'amena spiaggia.</l>
    </lg>
    <lg n="33">
     <l n="257">Il nome mio fu Astolfo; e paladino</l>
     <l n="258">era di Francia, assai temuto in guerra:</l>
     <l n="259">d'Orlando e di Rinaldo era cugino,</l>
     <l n="260">la cui fama alcun termine non serra;</l>
     <l n="261">e si spettava a me tutto il domìno,</l>
     <l n="262">dopo il mio padre Oton, de l'Inghilterra.</l>
     <l n="263">Leggiadro e bel fui sì, che di me accesi</l>
     <l n="264">più d'una donna; e al fin me solo offesi.</l>
    </lg>
    <lg n="34">
     <l n="265">Ritornando io da quelle isole estreme</l>
     <l n="266">che da Levante il mar Indico lava,</l>
     <l n="267">dove Rinaldo et alcun'altri insieme</l>
     <l n="268">meco fur chiusi in parte oscura e cava,</l>
     <l n="269">et onde liberate le supreme</l>
     <l n="270">forze n'avean del cavallier di Brava;</l>
     <l n="271">vêr ponente io venìa lungo la sabbia</l>
     <l n="272">che del settentrion sente la rabbia.</l>
    </lg>
    <lg n="35">
     <l n="273">E come la via nostra e il duro e fello</l>
     <l n="274">destin ci trasse, uscimmo una matina</l>
     <l n="275">sopra la bella spiaggia, ove un castello</l>
     <l n="276">siede sul mar, de la possente Alcina.</l>
     <l n="277">Trovammo lei ch'uscita era di quello,</l>
     <l n="278">e stava sola in ripa alla marina;</l>
     <l n="279">e senza rete e senza amo traea</l>
     <l n="280">tutti li pesci al lito, che volea.</l>
    </lg>
    <lg n="36">
     <l n="281">Veloci vi correvano i delfini,</l>
     <l n="282">vi venìa a bocca aperta il grosso tonno;</l>
     <l n="283">i capidogli coi vécchi marini</l>
     <l n="284">vengon turbati dal lor pigro sonno;</l>
     <l n="285">muli, salpe, salmoni e coracini</l>
     <l n="286">nuotano a schiere in più fretta che ponno;</l>
     <l n="287">pistrici, fisiteri, orche e balene</l>
     <l n="288">escon del mar con monstruose schiene.</l>
    </lg>
    <lg n="37">
     <l n="289">Veggiamo una balena, la maggiore</l>
     <l n="290">che mai per tutto il mar veduta fosse:</l>
     <l n="291">undeci passi e più dimostra fuore</l>
     <l n="292">de l'onde salse le spallaccie grosse.</l>
     <l n="293">Caschiamo tutti insieme in uno errore,</l>
     <l n="294">perch'era ferma e che mai non si scosse:</l>
     <l n="295">ch'ella sia una isoletta ci credemo,</l>
     <l n="296">così distante ha l'un da l'altro estremo.</l>
    </lg>
    <lg n="38">
     <l n="297">Alcina i pesci uscir facea de l'acque</l>
     <l n="298">con semplici parole e puri incanti.</l>
     <l n="299">Con la fata Morgana Alcina nacque,</l>
     <l n="300">io non so dir s'a un parto o dopo o inanti.</l>
     <l n="301">Guardommi Alcina; e subito le piacque</l>
     <l n="302">l'aspetto mio, come mostrò ai sembianti:</l>
     <l n="303">e pensò con astuzia e con ingegno</l>
     <l n="304">tormi ai compagni; e riuscì il disegno.</l>
    </lg>
    <lg n="39">
     <l n="305">Ci venne incontra con allegra faccia,</l>
     <l n="306">con modi graziosi e riverenti,</l>
     <l n="307">e disse: "Cavallier, quando vi piaccia</l>
     <l n="308">far oggi meco i vostri alloggiamenti,</l>
     <l n="309">io vi farò veder, ne la mia caccia,</l>
     <l n="310">di tutti i pesci sorti differenti:</l>
     <l n="311">chi scaglioso, chi molle e chi col pelo;</l>
     <l n="312">e saran più che non ha stelle il cielo.</l>
    </lg>
    <lg n="40">
     <l n="313">E volendo vedere una sirena</l>
     <l n="314">che col suo dolce canto acheta il mare,</l>
     <l n="315">passian di qui fin su quell'altra arena,</l>
     <l n="316">dove a quest'ora suol sempre tornare".</l>
     <l n="317">E ci mostrò quella maggior balena,</l>
     <l n="318">che, come io dissi, una isoletta pare.</l>
     <l n="319">Io che sempre fui troppo (e me n'incresce)</l>
     <l n="320">volonteroso, andai sopra quel pesce.</l>
    </lg>
    <lg n="41">
     <l n="321">Rinaldo m'accennava, e similmente</l>
     <l n="322">Dudon, ch'io non v'andassi: e poco valse.</l>
     <l n="323">La fata Alcina con faccia ridente,</l>
     <l n="324">lasciando gli altri dua, dietro mi salse.</l>
     <l n="325">La balena, all'ufficio diligente,</l>
     <l n="326">nuotando se n'andò per l'onde salse.</l>
     <l n="327">Di mia sciocchezza tosto fui pentito;</l>
     <l n="328">ma troppo mi trovai lungi dal lito.</l>
    </lg>
    <lg n="42">
     <l n="329">Rinaldo si cacciò ne l'acqua a nuoto</l>
     <l n="330">per aiutarmi, e quasi si sommerse,</l>
     <l n="331">perché levossi un furioso Noto</l>
     <l n="332">che d'ombra il cielo e 'l pelago coperse.</l>
     <l n="333">Quel che di lui seguì poi, non m'è noto.</l>
     <l n="334">Alcina a confortarmi si converse;</l>
     <l n="335">e quel dì tutto e la notte che venne,</l>
     <l n="336">sopra quel mostro in mezzo il mar mi tenne.</l>
    </lg>
    <lg n="43">
     <l n="337">Fin che venimmo a questa isola bella,</l>
     <l n="338">di cui gran parte Alcina ne possiede,</l>
     <l n="339">e l'ha usurpata ad una sua sorella</l>
     <l n="340">che 'l padre già lasciò del tutto erede,</l>
     <l n="341">perché sola legitima avea quella;</l>
     <l n="342">e (come alcun notizia me ne diede,</l>
     <l n="343">che pienamente instrutto era di questo)</l>
     <l n="344">sono quest'altre due nate d'incesto.</l>
    </lg>
    <lg n="44">
     <l n="345">E come sono inique e scelerate</l>
     <l n="346">e piene d'ogni vizio infame e brutto,</l>
     <l n="347">così quella, vivendo in castitate,</l>
     <l n="348">posto ha ne le virtuti il suo cor tutto.</l>
     <l n="349">Contra lei queste due son congiurate;</l>
     <l n="350">e già più d'uno esercito hanno instrutto</l>
     <l n="351">per cacciarla de l'isola, e in più volte</l>
     <l n="352">più di cento castella l'hanno tolte:</l>
    </lg>
    <lg n="45">
     <l n="353">né ci terrebbe ormai spanna di terra</l>
     <l n="354">colei, che Logistilla è nominata,</l>
     <l n="355">se non che quinci un golfo il passo serra,</l>
     <l n="356">e quindi una montagna inabitata,</l>
     <l n="357">sì come tien la Scozia e l'Inghilterra</l>
     <l n="358">il monte e la riviera, separata;</l>
     <l n="359">né però Alcina né Morgana resta</l>
     <l n="360">che non le voglia tor ciò che le resta.</l>
    </lg>
    <lg n="46">
     <l n="361">Perché di vizii è questa coppia rea,</l>
     <l n="362">odia colei, perché è pudica e santa.</l>
     <l n="363">Ma, per tornare a quel ch'io ti dicea,</l>
     <l n="364">e seguir poi com'io divenni pianta,</l>
     <l n="365">Alcina in gran delizie mi tenea,</l>
     <l n="366">e del mio amore ardeva tutta quanta;</l>
     <l n="367">né minor fiamma nel mio core accese</l>
     <l n="368">il veder lei sì bella e sì cortese.</l>
    </lg>
    <lg n="47">
     <l n="369">Io mi godea le delicate membra:</l>
     <l n="370">pareami aver qui tutto il ben raccolto</l>
     <l n="371">che fra i mortali in più parti si smembra,</l>
     <l n="372">a chi più et a chi meno e a nessun molto;</l>
     <l n="373">né di Francia né d'altro mi rimembra:</l>
     <l n="374">stavomi sempre a contemplar quel volto:</l>
     <l n="375">ogni pensiero, ogni mio bel disegno</l>
     <l n="376">in lei finia, né passava oltre il segno.</l>
    </lg>
    <lg n="48">
     <l n="377">Io da lei altretanto era o più amato:</l>
     <l n="378">Alcina più non si curava d'altri;</l>
     <l n="379">ella ogn'altro suo amante avea lasciato,</l>
     <l n="380">ch'inanzi a me ben ce ne fur degli altri.</l>
     <l n="381">Me consiglier, me avea dì e notte a lato,</l>
     <l n="382">e me fe' quel che commandava agli altri:</l>
     <l n="383">a me credeva, a me si riportava;</l>
     <l n="384">né notte o dì con altri mai parlava.</l>
    </lg>
    <lg n="49">
     <l n="385">Deh! perché vo le mie piaghe toccando,</l>
     <l n="386">senza speranza poi di medicina?</l>
     <l n="387">Perché l'avuto ben vo rimembrando,</l>
     <l n="388">quando io patisco estrema disciplina?</l>
     <l n="389">Quando credea d'esser felice, e quando</l>
     <l n="390">credea ch'amar più mi dovesse Alcina,</l>
     <l n="391">il cor che m'avea dato si ritolse,</l>
     <l n="392">e ad altro nuovo amor tutta si volse.</l>
    </lg>
    <lg n="50">
     <l n="393">Conobbi tardi il suo mobil ingegno,</l>
     <l n="394">usato amare e disamare a un punto.</l>
     <l n="395">Non era stato oltre a duo mesi in regno,</l>
     <l n="396">ch'un novo amante al loco mio fu assunto.</l>
     <l n="397">Da sé cacciommi la fata con sdegno,</l>
     <l n="398">e da la grazia sua m'ebbe disgiunto:</l>
     <l n="399">e seppi poi, che tratti a simil porto</l>
     <l n="400">avea mill'altri amanti, e tutti a torto.</l>
    </lg>
    <lg n="51">
     <l n="401">E perché essi non vadano pel mondo</l>
     <l n="402">di lei narrando la vita lasciva,</l>
     <l n="403">chi qua chi là, per lo terren fecondo</l>
     <l n="404">li muta, altri in abete, altri in oliva,</l>
     <l n="405">altri in palma, altri in cedro, altri secondo</l>
     <l n="406">che vedi me su questa verde riva,</l>
     <l n="407">altri in liquido fonte, alcuni in fiera,</l>
     <l n="408">come più agrada a quella fata altiera.</l>
    </lg>
    <lg n="52">
     <l n="409">Or tu che sei per non usata via,</l>
     <l n="410">signor, venuto all'isola fatale,</l>
     <l n="411">acciò ch'alcuno amante per te sia</l>
     <l n="412">converso in pietra o in onda, o fatto tale;</l>
     <l n="413">avrai d'Alcina scettro e signoria,</l>
     <l n="414">e sarai lieto sopra ogni mortale:</l>
     <l n="415">ma certo sii di giunger tosto al passo</l>
     <l n="416">d'entrar o in fiera o in fonte o in legno o in sasso.</l>
    </lg>
    <lg n="53">
     <l n="417">Io te n'ho dato volentieri aviso;</l>
     <l n="418">non ch'io mi creda che debbia giovarte:</l>
     <l n="419">pur meglio fia che non vadi improviso,</l>
     <l n="420">e de' costumi suoi tu sappia parte;</l>
     <l n="421">che forse, come è differente il viso,</l>
     <l n="422">è differente ancor l'ingegno e l'arte.</l>
     <l n="423">Tu saprai forse riparare al danno,</l>
     <l n="424">quel che saputo mill'altri non hanno. -</l>
    </lg>
    <lg n="54">
     <l n="425">Ruggier, che conosciuto avea per fama</l>
     <l n="426">ch'Astolfo alla sua donna cugin era,</l>
     <l n="427">si dolse assai che in steril pianta e grama</l>
     <l n="428">mutato avesse la sembianza vera;</l>
     <l n="429">e per amor di quella che tanto ama</l>
     <l n="430">(pur che saputo avesse in che maniera)</l>
     <l n="431">gli avria fatto servizio: ma aiutarlo</l>
     <l n="432">in altro non potea, ch'in confortarlo.</l>
    </lg>
    <lg n="55">
     <l n="433">Lo fe' al meglio che seppe; e domandolli</l>
     <l n="434">poi se via c'era, ch'al regno guidassi</l>
     <l n="435">di Logistilla, o per piano o per colli,</l>
     <l n="436">sì che per quel d'Alcina non andassi.</l>
     <l n="437">Che ben ve n'era un'altra, ritornolli</l>
     <l n="438">l'arbore a dir, ma piena d'aspri sassi,</l>
     <l n="439">s'andando un poco inanzi alla man destra,</l>
     <l n="440">salisse il poggio invêr la cima alpestra.</l>
    </lg>
    <lg n="56">
     <l n="441">Ma che non pensi già che seguir possa</l>
     <l n="442">il suo camin per quella strada troppo:</l>
     <l n="443">incontro avrà di gente ardita, grossa</l>
     <l n="444">e fiera compagnia, con duro intoppo.</l>
     <l n="445">Alcina ve li tien per muro e fossa</l>
     <l n="446">a chi volesse uscir fuor del suo groppo.</l>
     <l n="447">Ruggier quel mirto ringraziò del tutto,</l>
     <l n="448">poi da lui si partì dotto et instrutto.</l>
    </lg>
    <lg n="57">
     <l n="449">Venne al cavallo, e lo disciolse e prese</l>
     <l n="450">per le redine, e dietro se lo trasse;</l>
     <l n="451">né, come fece prima, più l'ascese,</l>
     <l n="452">perché mal grado suo non lo portasse.</l>
     <l n="453">Seco pensava come nel paese</l>
     <l n="454">di Logistilla a salvamento andasse.</l>
     <l n="455">Era disposto e fermo usar ogni opra,</l>
     <l n="456">che non gli avesse imperio Alcina sopra.</l>
    </lg>
    <lg n="58">
     <l n="457">Pensò di rimontar sul suo cavallo,</l>
     <l n="458">e per l'aria spronarlo a nuovo corso:</l>
     <l n="459">ma dubitò di far poi maggior fallo;</l>
     <l n="460">che troppo mal quel gli ubidiva al morso.</l>
     <l n="461">- Io passerò per forza, s'io non fallo, -</l>
     <l n="462">dicea tra sé, ma vano era il discorso.</l>
     <l n="463">Non fu duo miglia lungi alla marina,</l>
     <l n="464">che la bella città vide d'Alcina.</l>
    </lg>
    <lg n="59">
     <l n="465">Lontan si vide una muraglia lunga</l>
     <l n="466">che gira intorno, e gran paese serra;</l>
     <l n="467">e par che la sua altezza al ciel s'aggiunga,</l>
     <l n="468">e d'oro sia da l'alta cima a terra.</l>
     <l n="469">Alcun dal mio parer qui si dilunga,</l>
     <l n="470">e dice ch'ell'è alchimia: e forse ch'erra;</l>
     <l n="471">et anco forse meglio di me intende:</l>
     <l n="472">a me par oro, poi che sì risplende.</l>
    </lg>
    <lg n="60">
     <l n="473">Come fu presso alle sì ricche mura,</l>
     <l n="474">che 'l mondo altre non ha de la lor sorte,</l>
     <l n="475">lasciò la strada che per la pianura</l>
     <l n="476">ampla e diritta andava alle gran porte;</l>
     <l n="477">et a man destra, a quella più sicura,</l>
     <l n="478">ch'al monte gìa, piegossi il guerrier forte:</l>
     <l n="479">ma tosto ritrovò l'iniqua frotta,</l>
     <l n="480">dal cui furor gli fu turbata e rotta.</l>
    </lg>
    <lg n="61">
     <l n="481">Non fu veduta mai più strana torma,</l>
     <l n="482">più monstruosi volti e peggio fatti:</l>
     <l n="483">alcun'dal collo in giù d'uomini han forma,</l>
     <l n="484">col viso altri di simie, altri di gatti;</l>
     <l n="485">stampano alcun'con piè caprigni l'orma;</l>
     <l n="486">alcuni son centauri agili et atti;</l>
     <l n="487">son gioveni impudenti e vecchi stolti,</l>
     <l n="488">chi nudi e chi di strane pelli involti.</l>
    </lg>
    <lg n="62">
     <l n="489">Chi senza freno in s'un destrier galoppa,</l>
     <l n="490">chi lento va con l'asino o col bue,</l>
     <l n="491">altri salisce ad un centauro in groppa,</l>
     <l n="492">struzzoli molti han sotto, aquile e grue;</l>
     <l n="493">ponsi altri a bocca il corno, altri la coppa;</l>
     <l n="494">chi femina è, chi maschio, e chi amendue;</l>
     <l n="495">chi porta uncino e chi scala di corda,</l>
     <l n="496">chi pal di ferro e chi una lima sorda.</l>
    </lg>
    <lg n="63">
     <l n="497">Di questi il capitano si vedea</l>
     <l n="498">aver gonfiato il ventre, e 'l viso grasso;</l>
     <l n="499">il qual su una testuggine sedea,</l>
     <l n="500">che con gran tardità mutava il passo.</l>
     <l n="501">Avea di qua e di là chi lo reggea,</l>
     <l n="502">perché egli era ebro, e tenea il ciglio basso;</l>
     <l n="503">altri la fronte gli asciugava e il mento,</l>
     <l n="504">altri i panni scuotea per fargli vento.</l>
    </lg>
    <lg n="64">
     <l n="505">Un ch'avea umana forma i piedi e 'l ventre,</l>
     <l n="506">e collo avea di cane, orecchie e testa,</l>
     <l n="507">contra Ruggiero abaia, acciò ch'egli entre</l>
     <l n="508">ne la bella città ch'a dietro resta.</l>
     <l n="509">Rispose il cavallier: - Nol farò, mentre</l>
     <l n="510">avrà forza la man di regger questa! -</l>
     <l n="511">e gli mostra la spada, di cui volta</l>
     <l n="512">avea l'aguzza punta alla sua volta.</l>
    </lg>
    <lg n="65">
     <l n="513">Quel monstro lui ferir vuol d'una lancia,</l>
     <l n="514">ma Ruggier presto se gli aventa addosso:</l>
     <l n="515">una stoccata gli trasse alla pancia,</l>
     <l n="516">e la fe' un palmo riuscir pel dosso.</l>
     <l n="517">Lo scudo imbraccia, e qua e là si lancia,</l>
     <l n="518">ma l'inimico stuolo è troppo grosso:</l>
     <l n="519">l'un quinci il punge, e l'altro quindi afferra:</l>
     <l n="520">egli s'arrosta, e fa lor aspra guerra.</l>
    </lg>
    <lg n="66">
     <l n="521">L'un sin a' denti, e l'altro sin al petto</l>
     <l n="522">partendo va di quella iniqua razza;</l>
     <l n="523">ch'alla sua spada non s'oppone elmetto,</l>
     <l n="524">né scudo, né panziera, né corazza:</l>
     <l n="525">ma da tutte le parti è così astretto,</l>
     <l n="526">che bisogno saria, per trovar piazza</l>
     <l n="527">e tener da sé largo il popul reo,</l>
     <l n="528">d'aver più braccia e man che Briareo.</l>
    </lg>
    <lg n="67">
     <l n="529">Se di scoprire avesse avuto aviso</l>
     <l n="530">lo scudo che già fu del negromante</l>
     <l n="531">(io dico quel ch'abbarbagliava il viso,</l>
     <l n="532">quel ch'all'arcione avea lasciato Atlante),</l>
     <l n="533">subito avria quel brutto stuol conquiso</l>
     <l n="534">e fattosel cader cieco davante;</l>
     <l n="535">e forse ben, che disprezzò quel modo,</l>
     <l n="536">perché virtude usar vòlse, e non frodo.</l>
    </lg>
    <lg n="68">
     <l n="537">Sia quel che può, più tosto vuol morire,</l>
     <l n="538">che rendersi prigione a sì vil gente.</l>
     <l n="539">Eccoti intanto da la porta uscire</l>
     <l n="540">del muro, ch'io dicea d'oro lucente,</l>
     <l n="541">due giovani ch'ai gesti et al vestire</l>
     <l n="542">non eran da stimar nate umilmente,</l>
     <l n="543">né da pastor nutrite con disagi,</l>
     <l n="544">ma fra delizie di real palagi.</l>
    </lg>
    <lg n="69">
     <l n="545">L'una e l'altra sedea s'un liocorno,</l>
     <l n="546">candido più che candido armelino;</l>
     <l n="547">l'una e l'altra era bella, e di sì adorno</l>
     <l n="548">abito, e modo tanto pellegrino,</l>
     <l n="549">che a l'uom, guardando e contemplando intorno,</l>
     <l n="550">bisognerebbe aver occhio divino</l>
     <l n="551">per far di lor giudizio: e tal saria</l>
     <l n="552">Beltà, s'avesse corpo, e Leggiadria.</l>
    </lg>
    <lg n="70">
     <l n="553">L'una e l'altra n'andò dove nel prato</l>
     <l n="554">Ruggiero è oppresso da lo stuol villano.</l>
     <l n="555">Tutta la turba si levò da lato;</l>
     <l n="556">e quelle al cavallier porser la mano,</l>
     <l n="557">che tinto in viso di color rosato,</l>
     <l n="558">le donne ringraziò de l'atto umano:</l>
     <l n="559">e fu contento, compiacendo loro,</l>
     <l n="560">di ritornarsi a quella porta d'oro.</l>
    </lg>
    <lg n="71">
     <l n="561">L'adornamento che s'aggira sopra</l>
     <l n="562">la bella porta e sporge un poco avante,</l>
     <l n="563">parte non ha che tutta non si cuopra</l>
     <l n="564">de le più rare gemme di Levante.</l>
     <l n="565">Da quattro parti si riposa sopra</l>
     <l n="566">grosse colonne d'integro diamante.</l>
     <l n="567">O vero o falso ch'all'occhio risponda,</l>
     <l n="568">non è cosa più bella o più gioconda.</l>
    </lg>
    <lg n="72">
     <l n="569">Su per la soglia e fuor per le colonne</l>
     <l n="570">corron scherzando lascive donzelle,</l>
     <l n="571">che, se i rispetti debiti alle donne</l>
     <l n="572">servasser più, sarian forse più belle.</l>
     <l n="573">Tutte vestite eran di verdi gonne,</l>
     <l n="574">e coronate di frondi novelle.</l>
     <l n="575">Queste, con molte offerte e con buon viso,</l>
     <l n="576">Ruggier fecero entrar nel paradiso:</l>
    </lg>
    <lg n="73">
     <l n="577">che si può ben così nomar quel loco,</l>
     <l n="578">ove mi credo che nascesse Amore.</l>
     <l n="579">Non vi si sta se non in danza e in giuoco,</l>
     <l n="580">e tutte in festa vi si spendon l'ore:</l>
     <l n="581">pensier canuto né molto né poco</l>
     <l n="582">si può quivi albergare in alcun core:</l>
     <l n="583">non entra quivi disagio né inopia,</l>
     <l n="584">ma vi sta ognor col corno pien la Copia.</l>
    </lg>
    <lg n="74">
     <l n="585">Qui, dove con serena e lieta fronte</l>
     <l n="586">par ch'ognor rida il grazioso aprile,</l>
     <l n="587">gioveni e donne son: qual presso a fonte</l>
     <l n="588">canta con dolce e dilettoso stile;</l>
     <l n="589">qual d'un arbore all'ombra e qual d'un monte</l>
     <l n="590">o giuoca o danza o fa cosa non vile;</l>
     <l n="591">e qual, lungi dagli altri, a un suo fedele</l>
     <l n="592">discuopre l'amorose sue querele.</l>
    </lg>
    <lg n="75">
     <l n="593">Per le cime dei pini e degli allori,</l>
     <l n="594">degli alti faggi e degl'irsuti abeti,</l>
     <l n="595">volan scherzando i pargoletti Amori:</l>
     <l n="596">di lor vittorie altri godendo lieti,</l>
     <l n="597">altri pigliando, a saettare i cori,</l>
     <l n="598">la mira quindi, altri tendendo reti;</l>
     <l n="599">chi tempra dardi ad un ruscel più basso,</l>
     <l n="600">e chi gli aguzza ad un volubil sasso.</l>
    </lg>
    <lg n="76">
     <l n="601">Quivi a Ruggier un gran corsier fu dato,</l>
     <l n="602">forte, gagliardo, e tutto di pel sauro,</l>
     <l n="603">ch'avea il bel guernimento ricamato</l>
     <l n="604">di preziose gemme e di fin auro;</l>
     <l n="605">e fu lasciato in guardia quello alato,</l>
     <l n="606">quel che solea ubidire al vecchio Mauro,</l>
     <l n="607">a un giovene che dietro lo menassi</l>
     <l n="608">al buon Ruggier, con men frettosi passi.</l>
    </lg>
    <lg n="77">
     <l n="609">Quelle due belle giovani amorose</l>
     <l n="610">ch'avean Ruggier da l'empio stuol difeso,</l>
     <l n="611">da l'empio stuol che dianzi se gli oppose</l>
     <l n="612">su quel camin ch'avea a man destra preso,</l>
     <l n="613">gli dissero: - Signor, le virtuose</l>
     <l n="614">opere vostre che già abbiamo inteso,</l>
     <l n="615">ne fan sì ardite, che l'aiuto vostro</l>
     <l n="616">vi chiederemo a beneficio nostro.</l>
    </lg>
    <lg n="78">
     <l n="617">Noi troveren tra via tosto una lama,</l>
     <l n="618">che fa due parti di questa pianura.</l>
     <l n="619">Una crudel, che Erifilla si chiama,</l>
     <l n="620">difende il ponte, e sforza e inganna e fura</l>
     <l n="621">chiunque andar ne l'altra ripa brama;</l>
     <l n="622">et ella è gigantessa di statura,</l>
     <l n="623">li denti ha lunghi e velenoso il morso,</l>
     <l n="624">acute l'ugne, e graffia come un orso.</l>
    </lg>
    <lg n="79">
     <l n="625">Oltre che sempre ci turbi il camino,</l>
     <l n="626">che libero saria se non fosse ella,</l>
     <l n="627">spesso, correndo per tutto il giardino,</l>
     <l n="628">va disturbando or questa cosa or quella.</l>
     <l n="629">Sappiate che del populo assassino</l>
     <l n="630">che vi assalì fuor de la porta bella,</l>
     <l n="631">molti suoi figli son, tutti seguaci,</l>
     <l n="632">empii, come ella, inospiti e rapaci. -</l>
    </lg>
    <lg n="80">
     <l n="633">Ruggier rispose: - Non ch'una battaglia,</l>
     <l n="634">ma per voi sarò pronto a farne cento:</l>
     <l n="635">di mia persona, in tutto quel che vaglia,</l>
     <l n="636">fatene voi secondo il vostro intento;</l>
     <l n="637">che la cagion ch'io vesto piastra e maglia,</l>
     <l n="638">non è per guadagnar terre né argento,</l>
     <l n="639">ma sol per farne beneficio altrui,</l>
     <l n="640">tanto più a belle donne come vui. -</l>
    </lg>
    <lg n="81">
     <l n="641">Le donne molte grazie riferiro</l>
     <l n="642">degne d'un cavallier, come quell'era:</l>
     <l n="643">e così ragionando ne veniro</l>
     <l n="644">dove videro il ponte e la riviera;</l>
     <l n="645">e di smeraldo ornata e di zafiro</l>
     <l n="646">su l'arme d'or, vider la donna altiera.</l>
     <l n="647">Ma dir ne l'altro canto differisco,</l>
     <l n="648">come Ruggier con lei si pose a risco.</l>
    </lg>
   </lg>
  </body>
 </text>
</TEI>