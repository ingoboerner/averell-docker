<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 36</title>
    <author>Ludovico Ariosto</author>
   </titleStmt>
   <extent>
    <measure unit="stanza">84</measure>
    <measure unit="line">672</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-36</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 36</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 36</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Convien ch'ovunque sia, sempre cortese</l>
     <l n="2">sia un cor gentil, ch'esser non può altrimente;</l>
     <l n="3">che per natura e per abito prese</l>
     <l n="4">quel che di mutar poi non è possente.</l>
     <l n="5">Convien ch'ovunque sia, sempre palese</l>
     <l n="6">un cor villan si mostri similmente.</l>
     <l n="7">Natura inchina al male, e viene a farsi</l>
     <l n="8">l'abito poi difficile a mutarsi.</l>
    </lg>
    <lg n="2">
     <l n="9">Di cortesia, di gentilezza esempii</l>
     <l n="10">fra gli antiqui guerrier si vider molti,</l>
     <l n="11">e pochi fra i moderni; ma degli empii</l>
     <l n="12">costumi avvien ch'assai ne vegga e ascolti</l>
     <l n="13">in quella guerra, Ippolito, che i tempii</l>
     <l n="14">di segni ornaste agli nimici tolti,</l>
     <l n="15">e che traeste lor galee captive</l>
     <l n="16">di preda carche alle paterne rive.</l>
    </lg>
    <lg n="3">
     <l n="17">Tutti gli atti crudeli et inumani</l>
     <l n="18">ch'usasse mai Tartaro o Turco o Moro,</l>
     <l n="19">(non già con volontà de' Veneziani,</l>
     <l n="20">che sempre esempio di giustizia fôro),</l>
     <l n="21">usaron l'empie e scelerate mani</l>
     <l n="22">di rei soldati, mercenarii loro.</l>
     <l n="23">Io non dico or di tanti accesi fuochi</l>
     <l n="24">ch'arson le ville e i nostri ameni lochi:</l>
    </lg>
    <lg n="4">
     <l n="25">ben che fu quella ancor brutta vendetta,</l>
     <l n="26">massimamente contra voi, ch'appresso</l>
     <l n="27">Cesare essendo, mentre Padua stretta</l>
     <l n="28">era d'assedio, ben sapea che spesso</l>
     <l n="29">per voi più d'una fiamma fu interdetta,</l>
     <l n="30">e spento il fuoco ancor, poi che fu messo,</l>
     <l n="31">da villaggi e da templi, come piacque</l>
     <l n="32">all'alta cortesia che con voi nacque.</l>
    </lg>
    <lg n="5">
     <l n="33">Io non parlo di questo né di tanti</l>
     <l n="34">altri lor discortesi e crudeli atti;</l>
     <l n="35">ma sol di quel che trar dai sassi i pianti</l>
     <l n="36">debbe poter, qual volta se ne tratti:</l>
     <l n="37">quel dì, Signor, che la famiglia inanti</l>
     <l n="38">vostra mandaste là dove ritratti</l>
     <l n="39">dai legni lor con importuni auspici</l>
     <l n="40">s'erano in luogo forte gl'inimici.</l>
    </lg>
    <lg n="6">
     <l n="41">Qual Ettorre et Enea sin dentro ai flutti,</l>
     <l n="42">per abbruciar le navi greche, andaro,</l>
     <l n="43">un Ercol vidi e un Alessandro, indutti</l>
     <l n="44">da troppo ardir, partirsi a paro a paro,</l>
     <l n="45">e spronando i destrier, passarci tutti,</l>
     <l n="46">e i nemici turbar fin nel riparo,</l>
     <l n="47">e gir sì inanzi, ch'al secondo molto</l>
     <l n="48">aspro fu il ritornare, e al primo tolto.</l>
    </lg>
    <lg n="7">
     <l n="49">Salvossi il Ferruffin, restò il Cantelmo.</l>
     <l n="50">Che cor, duca di Sora, che consiglio</l>
     <l n="51">fu allora il tuo, che trar vedesti l'elmo</l>
     <l n="52">fra mille spade al generoso figlio,</l>
     <l n="53">e menar preso a nave, e sopra un schelmo</l>
     <l n="54">troncargli il capo? Ben mi maraviglio</l>
     <l n="55">che darti morte lo spettacol solo</l>
     <l n="56">non poté, quanto il ferro a tuo figliuolo.</l>
    </lg>
    <lg n="8">
     <l n="57">Schiavon crudele, onde hai tu il modo appreso,</l>
     <l n="58">de la milizia? In qual Scizia s'intende</l>
     <l n="59">ch'uccider si debba un, poi che gli è preso,</l>
     <l n="60">che rende l'arme, e più non si difende?</l>
     <l n="61">Dunque uccidesti lui, perché ha difeso</l>
     <l n="62">la patria? Il sole a torto oggi risplende,</l>
     <l n="63">crudel seculo, poi che pieno sei</l>
     <l n="64">di Tiesti, di Tantali e di Atrei.</l>
    </lg>
    <lg n="9">
     <l n="65">Festi, barbar crudel, del capo scemo</l>
     <l n="66">il più ardito garzon che di sua etade</l>
     <l n="67">fosse da un polo a l'altro, e da l'estremo</l>
     <l n="68">lito degl'Indi a quello ove il sol cade.</l>
     <l n="69">Potea in Antropofàgo, in Polifemo</l>
     <l n="70">la beltà e gli anni suoi trovar pietade;</l>
     <l n="71">ma non in te, più crudo e più fellone</l>
     <l n="72">d'ogni Ciclope e d'ogni Lestrigone.</l>
    </lg>
    <lg n="10">
     <l n="73">Simile esempio non credo che sia</l>
     <l n="74">fra gli antiqui guerrier, di quai li studi</l>
     <l n="75">tutti fur gentilezza e cortesia;</l>
     <l n="76">né dopo la vittoria erano crudi.</l>
     <l n="77">Bradamante non sol non era ria</l>
     <l n="78">a quei ch'avea, toccando lor gli scudi,</l>
     <l n="79">fatto uscir de la sella, ma tenea</l>
     <l n="80">loro i cavalli, e rimontar facea.</l>
    </lg>
    <lg n="11">
     <l n="81">Di questa donna valorosa e bella</l>
     <l n="82">io vi dissi di sopra, che abbattuto</l>
     <l n="83">aveva Serpentin quel da la Stella,</l>
     <l n="84">Grandonio di Volterna e Ferrauto,</l>
     <l n="85">e ciascun d'essi poi rimesso in sella;</l>
     <l n="86">e dissi ancor che 'l terzo era venuto,</l>
     <l n="87">da lei mandato a disfidar Ruggiero,</l>
     <l n="88">là dove era stimata un cavalliero.</l>
    </lg>
    <lg n="12">
     <l n="89">Ruggier tenne lo 'nvito allegramente,</l>
     <l n="90">e l'armatura sua fece venire.</l>
     <l n="91">Or mentre che s'armava al re presente,</l>
     <l n="92">tornaron quei signor di nuovo a dire</l>
     <l n="93">chi fosse il cavallier tanto eccellente,</l>
     <l n="94">che di lancia sapea sì ben ferire;</l>
     <l n="95">e Ferraù, che parlato gli avea,</l>
     <l n="96">fu domandato se lo conoscea.</l>
    </lg>
    <lg n="13">
     <l n="97">Rispose Ferraù: - Tenete certo</l>
     <l n="98">che non è alcun di quei ch'avete detto.</l>
     <l n="99">A me parea, ch'il vidi a viso aperto,</l>
     <l n="100">il fratel di Rinaldo giovinetto:</l>
     <l n="101">ma poi ch'io n'ho l'alto valore esperto,</l>
     <l n="102">e so che non può tanto Ricciardetto,</l>
     <l n="103">penso che sia la sua sorella, molto</l>
     <l n="104">(per quel ch'io n'odo) a lui simil di volto.</l>
    </lg>
    <lg n="14">
     <l n="105">Ella ha ben fama d'esser forte a pare</l>
     <l n="106">del suo Rinaldo e d'ogni paladino;</l>
     <l n="107">ma, per quanto io ne veggo oggi, mi pare</l>
     <l n="108">che val più del fratel, più del cugino. -</l>
     <l n="109">Come Ruggier lei sente ricordare,</l>
     <l n="110">del vermiglio color che 'l matutino</l>
     <l n="111">sparge per l'aria, si dipinge in faccia,</l>
     <l n="112">e nel cor triema, e non sa che si faccia.</l>
    </lg>
    <lg n="15">
     <l n="113">A questo annunzio, stimulato e punto</l>
     <l n="114">da l'amoroso stral, dentro infiammarse,</l>
     <l n="115">e per l'ossa sentì tutto in un punto</l>
     <l n="116">correre un giaccio che 'l timor vi sparse,</l>
     <l n="117">timor ch'un nuovo sdegno abbia consunto</l>
     <l n="118">quel grande amor che già per lui sì l'arse.</l>
     <l n="119">Di ciò confuso non si risolveva,</l>
     <l n="120">s'incontra uscirle, o pur restar doveva.</l>
    </lg>
    <lg n="16">
     <l n="121">Or quivi ritrovandosi Marfisa,</l>
     <l n="122">che d'uscire alla giostra avea gran voglia,</l>
     <l n="123">et era armata, perché in altra guisa</l>
     <l n="124">è raro, o notte o dì, che tu la coglia;</l>
     <l n="125">sentendo che Ruggier s'arma, s'avisa</l>
     <l n="126">che di quella vittoria ella si spoglia</l>
     <l n="127">se lascia che Ruggiero esca fuor prima:</l>
     <l n="128">pensa ire inanzi, e averne il pregio stima.</l>
    </lg>
    <lg n="17">
     <l n="129">Salta a cavallo, e vien spronando in fretta</l>
     <l n="130">ove nel campo la figlia d'Amone</l>
     <l n="131">con palpitante cor Ruggiero aspetta,</l>
     <l n="132">disiderosa farselo prigione,</l>
     <l n="133">e pensa solo ove la lancia metta,</l>
     <l n="134">perché del colpo abbia minor lesione.</l>
     <l n="135">Marfisa se ne vien fuor de la porta,</l>
     <l n="136">e sopra l'elmo una fenice porta;</l>
    </lg>
    <lg n="18">
     <l n="137">o sia per sua superbia, dinotando</l>
     <l n="138">se stessa unica al mondo in esser forte,</l>
     <l n="139">o pur sua casta intenzion lodando</l>
     <l n="140">di viver sempremai senza consorte.</l>
     <l n="141">La figliuola d'Amon la mira; e quando</l>
     <l n="142">le fattezze ch'amava non ha scorte,</l>
     <l n="143">come si nomi le domanda, et ode</l>
     <l n="144">esser colei che del suo amor si gode;</l>
    </lg>
    <lg n="19">
     <l n="145">o per dir meglio, esser colei che crede</l>
     <l n="146">che goda del suo amor, colei che tanto</l>
     <l n="147">ha in odio e in ira, che morir si vede,</l>
     <l n="148">se sopra lei non vendica il suo pianto.</l>
     <l n="149">Volta il cavallo, e con gran furia riede,</l>
     <l n="150">non per desir di porla in terra, quanto</l>
     <l n="151">di passarle con l'asta in mezzo il petto,</l>
     <l n="152">e libera restar d'ogni suspetto.</l>
    </lg>
    <lg n="20">
     <l n="153">Forza è a Marfisa ch'a quel colpo vada</l>
     <l n="154">a provar se 'l terreno è duro o molle;</l>
     <l n="155">e cosa tanto insolita le accada,</l>
     <l n="156">ch'ella n'è per venir di sdegno folle.</l>
     <l n="157">Fu in terra a pena, che trasse la spada,</l>
     <l n="158">e vendicar di quel cader si volle.</l>
     <l n="159">La figliuola d'Amon non meno altiera</l>
     <l n="160">gridò: - Che fai? tu sei mia prigioniera.</l>
    </lg>
    <lg n="21">
     <l n="161">Se bene uso con gli altri cortesia,</l>
     <l n="162">usar teco, Marfisa, non la voglio,</l>
     <l n="163">come a colei che d'ogni villania</l>
     <l n="164">odo che sei dotata e d'ogni orgoglio. -</l>
     <l n="165">Marfisa a quel parlar fremer s'udia</l>
     <l n="166">come un vento marino in uno scoglio.</l>
     <l n="167">Grida, ma sì per rabbia si confonde,</l>
     <l n="168">che non può esprimer fuor quel che risponde.</l>
    </lg>
    <lg n="22">
     <l n="169">Mena la spada, e più ferir non mira</l>
     <l n="170">lei, che 'l destrier, nel petto e ne la pancia:</l>
     <l n="171">ma Bradamante al suo la briglia gira,</l>
     <l n="172">e quel da parte subito si lancia;</l>
     <l n="173">e tutto a un tempo con isdegno et ira</l>
     <l n="174">la figliuola d'Amon spinge la lancia,</l>
     <l n="175">e con quella Marfisa tocca a pena,</l>
     <l n="176">che la fa riversar sopra l'arena.</l>
    </lg>
    <lg n="23">
     <l n="177">A pena ella fu in terra, che rizzosse,</l>
     <l n="178">cercando far con la spada mal'opra.</l>
     <l n="179">Di nuovo l'asta Bradamante mosse,</l>
     <l n="180">e Marfisa di nuovo andò sozzopra.</l>
     <l n="181">Ben che possente Bradamante fosse,</l>
     <l n="182">non però sì a Marfisa era di sopra,</l>
     <l n="183">che l'avesse ogni colpo riversata;</l>
     <l n="184">ma tal virtù ne l'asta era incantata.</l>
    </lg>
    <lg n="24">
     <l n="185">Alcuni cavallieri in questo mezzo,</l>
     <l n="186">alcuni, dico, de la parte nostra,</l>
     <l n="187">se n'erano venuti dove, in mezzo</l>
     <l n="188">l'un campo e l'altro, si facea la giostra</l>
     <l n="189">(che non eran lontani un miglio e mezzo),</l>
     <l n="190">veduta la virtù che 'l suo dimostra;</l>
     <l n="191">il suo che non conoscono altrimente</l>
     <l n="192">che per un cavallier de la lor gente.</l>
    </lg>
    <lg n="25">
     <l n="193">Questi vedendo il generoso figlio</l>
     <l n="194">di Troiano alle mura approssimarsi,</l>
     <l n="195">per ogni caso, per ogni periglio</l>
     <l n="196">non vòlse sproveduto ritrovarsi;</l>
     <l n="197">e fe' che molti all'arme dier di piglio,</l>
     <l n="198">e che fuor dei ripari appresentârsi.</l>
     <l n="199">Tra questi fu Ruggiero, a cui la fretta</l>
     <l n="200">di Marfisa la giostra avea intercetta.</l>
    </lg>
    <lg n="26">
     <l n="201">L'inamorato giovene mirando</l>
     <l n="202">stava il successo, e gli tremava il core,</l>
     <l n="203">de la sua cara moglie dubitando;</l>
     <l n="204">che di Marfisa ben sapea il valore.</l>
     <l n="205">Dubitò, dico, nel principio, quando</l>
     <l n="206">si mosse l'una e l'altra con furore;</l>
     <l n="207">ma visto poi come successe il fatto,</l>
     <l n="208">restò maraviglioso e stupefatto:</l>
    </lg>
    <lg n="27">
     <l n="209">e poi che fin la lite lor non ebbe,</l>
     <l n="210">come avean l'altre avute, al primo incontro,</l>
     <l n="211">nel cor profundamente gli ne 'ncrebbe,</l>
     <l n="212">dubbioso pur di qualche strano incontro.</l>
     <l n="213">De l'una egli e de l'altra il ben vorrebbe;</l>
     <l n="214">ch'ama amendue: non che da porre incontro</l>
     <l n="215">sien questi amori: è l'un fiamma e furore,</l>
     <l n="216">l'altro benivolenza più ch'amore.</l>
    </lg>
    <lg n="28">
     <l n="217">Partita volentier la pugna avria,</l>
     <l n="218">se con suo onor potuto avesse farlo.</l>
     <l n="219">Ma quei ch'egli avea seco in compagnia,</l>
     <l n="220">perché non vinca la parte di Carlo,</l>
     <l n="221">che già lor par che superior ne sia,</l>
     <l n="222">saltan nel campo, e vogliono turbarlo.</l>
     <l n="223">Da l'altra parte i cavallier cristiani</l>
     <l n="224">si fanno inanzi, e son quivi alle mani.</l>
    </lg>
    <lg n="29">
     <l n="225">Di qua di là gridar si sente all'arme,</l>
     <l n="226">come usati eran far quasi ogni giorno.</l>
     <l n="227">Monti chi è a piè, chi non è armato s'arme,</l>
     <l n="228">alla bandiera ognun faccia ritorno!</l>
     <l n="229">dicea con chiaro e bellicoso carme</l>
     <l n="230">più d'una tromba che scorrea d'intorno:</l>
     <l n="231">e come quelle svegliano i cavalli,</l>
     <l n="232">svegliano i fanti i timpani e i taballi.</l>
    </lg>
    <lg n="30">
     <l n="233">La scaramuccia fiera e sanguinosa,</l>
     <l n="234">quanto si possa imaginar, si mesce.</l>
     <l n="235">La donna di Dordona valorosa,</l>
     <l n="236">a cui mirabilmente aggrava e incresce</l>
     <l n="237">che quel di ch'era tanto disiosa,</l>
     <l n="238">di por Marfisa a morte, non riesce;</l>
     <l n="239">di qua di là si volge e si raggira,</l>
     <l n="240">se Ruggier può veder, per cui sospira.</l>
    </lg>
    <lg n="31">
     <l n="241">Lo riconosce all'aquila d'argento</l>
     <l n="242">c'ha nello scudo azzurro il giovinetto.</l>
     <l n="243">Ella con gli occhi e col pensiero intento</l>
     <l n="244">si ferma a contemplar le spalle e 'l petto,</l>
     <l n="245">le leggiadre fattezze, e 'l movimento</l>
     <l n="246">pieno di grazia; e poi con gran dispetto,</l>
     <l n="247">imaginando ch'altra ne gioisse,</l>
     <l n="248">da furore assalita così disse:</l>
    </lg>
    <lg n="32">
     <l n="249">- Dunque baciar sì belle e dolce labbia</l>
     <l n="250">deve altra, se baciar non le poss'io?</l>
     <l n="251">Ah non sia vero già ch'altra mai t'abbia;</l>
     <l n="252">che d'altra esser non déi, se non sei mio.</l>
     <l n="253">Più tosto che morir sola di rabbia,</l>
     <l n="254">che meco di mia man mori, disio;</l>
     <l n="255">che se ben qui ti perdo, almen l'inferno</l>
     <l n="256">poi mi ti renda, e stii meco in eterno.</l>
    </lg>
    <lg n="33">
     <l n="257">Se tu m'occidi, è ben ragion che deggi</l>
     <l n="258">darmi de la vendetta anco conforto;</l>
     <l n="259">che voglion tutti gli ordini e le leggi,</l>
     <l n="260">che chi dà morte altrui debba esser morto.</l>
     <l n="261">Né par ch'anco il tuo danno il mio pareggi;</l>
     <l n="262">che tu mori a ragione, io moro a torto.</l>
     <l n="263">Farò morir chi brama, ohimè! ch'io muora;</l>
     <l n="264">ma tu, crudel, chi t'ama e chi t'adora.</l>
    </lg>
    <lg n="34">
     <l n="265">Perché non déi tu, mano, essere ardita</l>
     <l n="266">d'aprir col ferro al mio nimico il core?</l>
     <l n="267">che tante volte a morte m'ha ferita</l>
     <l n="268">sotto la pace in sicurtà d'amore,</l>
     <l n="269">et or può consentir tormi la vita,</l>
     <l n="270">né pur aver pietà del mio dolore.</l>
     <l n="271">Contra questo empio ardisci, animo forte:</l>
     <l n="272">vendica mille mie con la sua morte. -</l>
    </lg>
    <lg n="35">
     <l n="273">Gli sprona contra in questo dir, ma prima:</l>
     <l n="274">- Guàrdati (grida), perfido Ruggiero:</l>
     <l n="275">tu non andrai, s'io posso, de la opima</l>
     <l n="276">spoglia del cor d'una donzella altiero. -</l>
     <l n="277">Come Ruggiero ode il parlare, estima</l>
     <l n="278">che sia la moglie sua, com'era in vero,</l>
     <l n="279">la cui voce in memoria sì bene ebbe,</l>
     <l n="280">ch'in mille riconoscer la potrebbe.</l>
    </lg>
    <lg n="36">
     <l n="281">Ben pensa quel che le parole denno</l>
     <l n="282">volere inferir più; ch'ella l'accusa</l>
     <l n="283">che la convenzion ch'insieme fenno,</l>
     <l n="284">non le osservava: onde per farne iscusa,</l>
     <l n="285">di volerle parlar le fece cenno:</l>
     <l n="286">ma quella già con la visiera chiusa</l>
     <l n="287">venia dal dolor spinta e da la rabbia,</l>
     <l n="288">per porlo, e forse ove non era sabbia.</l>
    </lg>
    <lg n="37">
     <l n="289">Quando Ruggier la vede tanto accesa,</l>
     <l n="290">si ristringe ne l'arme e ne la sella:</l>
     <l n="291">la lancia arresta; ma la tien sospesa,</l>
     <l n="292">piegata in parte ove non nuoccia a quella.</l>
     <l n="293">La donna, ch'a ferirlo e a fargli offesa</l>
     <l n="294">venìa con mente di pietà rubella,</l>
     <l n="295">non poté sofferir, come fu appresso,</l>
     <l n="296">di porlo in terra e fargli oltraggio espresso.</l>
    </lg>
    <lg n="38">
     <l n="297">Così lor lancie van d'effetto vòte</l>
     <l n="298">a quello incontro; e basta ben s'Amore</l>
     <l n="299">con l'un giostra e con l'altro, e gli percuote</l>
     <l n="300">d'una amorosa lancia in mezzo il core.</l>
     <l n="301">Poi che la donna sofferir non puote</l>
     <l n="302">di far onta a Ruggier, volge il furore</l>
     <l n="303">che l'arde il petto, altrove; e vi fa cose</l>
     <l n="304">che saran, fin che giri il ciel, famose.</l>
    </lg>
    <lg n="39">
     <l n="305">In poco spazio ne gittò per terra</l>
     <l n="306">trecento e più con quella lancia d'oro.</l>
     <l n="307">Ella sola quel dì vinse la guerra,</l>
     <l n="308">messe ella sola in fuga il popul Moro.</l>
     <l n="309">Ruggier di qua di là s'aggira et erra</l>
     <l n="310">tanto, che se le accosta e dice: - Io moro,</l>
     <l n="311">s'io non ti parlo: ohimè! che t'ho fatto io,</l>
     <l n="312">che mi debbi fuggire? Odi, per Dio! -</l>
    </lg>
    <lg n="40">
     <l n="313">Come ai meridional tiepidi venti,</l>
     <l n="314">che spirano dal mare il fiato caldo,</l>
     <l n="315">le nievi si disciolveno e i torrenti,</l>
     <l n="316">e il ghiaccio che pur dianzi era sì saldo;</l>
     <l n="317">così a quei prieghi, a quei brevi lamenti</l>
     <l n="318">il cor de la sorella di Rinaldo</l>
     <l n="319">subito ritornò pietoso e molle,</l>
     <l n="320">che l'ira, più che marmo, indurar volle.</l>
    </lg>
    <lg n="41">
     <l n="321">Non vuol dargli, o non puote, altra risposta;</l>
     <l n="322">ma da traverso sprona Rabicano,</l>
     <l n="323">e quanto può dagli altri si discosta,</l>
     <l n="324">et a Ruggiero accenna con la mano.</l>
     <l n="325">Fuor de la moltitudine in reposta</l>
     <l n="326">valle si trasse, ov'era un piccol piano</l>
     <l n="327">ch'in mezzo avea un boschetto di cipressi</l>
     <l n="328">che parean d'una stampa tutti impressi.</l>
    </lg>
    <lg n="42">
     <l n="329">In quel boschetto era di bianchi marmi</l>
     <l n="330">fatta di nuovo un'alta sepoltura.</l>
     <l n="331">Chi dentro giaccia, era con brevi carmi</l>
     <l n="332">notato a chi saperlo avesse cura.</l>
     <l n="333">Ma quivi giunta Bradamante, parmi</l>
     <l n="334">che già non pose mente alla scrittura.</l>
     <l n="335">Ruggier dietro il cavallo affretta e punge</l>
     <l n="336">tanto, ch'al bosco e alla donzella giunge.</l>
    </lg>
    <lg n="43">
     <l n="337">Ma ritorniamo a Marfisa che s'era</l>
     <l n="338">in questo mezzo in sul destrier rimessa,</l>
     <l n="339">e venìa per trovar quella guerriera</l>
     <l n="340">che l'avea al primo scontro in terra messa:</l>
     <l n="341">e la vide partir fuor de la schiera,</l>
     <l n="342">e partir Ruggier vide e seguir essa;</l>
     <l n="343">né si pensò che per amor seguisse,</l>
     <l n="344">ma per finir con l'arme ingiurie e risse.</l>
    </lg>
    <lg n="44">
     <l n="345">Urta il cavallo, e vien dietro alla pésta</l>
     <l n="346">tanto, ch'a un tempo con lor quasi arriva.</l>
     <l n="347">Quanto sua giunta ad ambi sia molesta,</l>
     <l n="348">chi vive amando, il sa, senza ch'io 'l scriva.</l>
     <l n="349">Ma Bradamante offesa più ne resta,</l>
     <l n="350">che colei vede, onde il suo mal deriva.</l>
     <l n="351">Chi le può tor che non creda esser vero</l>
     <l n="352">che l'amor ve la sproni di Ruggiero?</l>
    </lg>
    <lg n="45">
     <l n="353">E perfido Ruggier di nuovo chiama.</l>
     <l n="354">- Non ti bastava, perfido (disse ella),</l>
     <l n="355">che tua perfidia sapessi per fama,</l>
     <l n="356">se non mi facevi anco veder quella?</l>
     <l n="357">Di cacciarmi da te veggo c'hai brama:</l>
     <l n="358">e per sbramar tua voglia iniqua e fella,</l>
     <l n="359">io vo' morir; ma sforzerommi ancora</l>
     <l n="360">che muora meco chi è cagion ch'io mora. -</l>
    </lg>
    <lg n="46">
     <l n="361">Sdegnosa più che vipera, si spicca,</l>
     <l n="362">così dicendo, e va contra Marfisa;</l>
     <l n="363">et allo scudo l'asta sì le appicca,</l>
     <l n="364">che la fa a dietro riversare in guisa,</l>
     <l n="365">che quasi mezzo l'elmo in terra ficca;</l>
     <l n="366">né si può dir che sia colta improvisa:</l>
     <l n="367">anzi fa incontra ciò che far si puote;</l>
     <l n="368">e pure in terra del capo percuote.</l>
    </lg>
    <lg n="47">
     <l n="369">La figliuola d'Amon, che vuol morire</l>
     <l n="370">o dar morte a Marfisa, è in tanta rabbia,</l>
     <l n="371">che non ha mente di nuovo a ferire</l>
     <l n="372">con l'asta, onde a gittar di nuovo l'abbia;</l>
     <l n="373">ma le pensa dal busto dipartire</l>
     <l n="374">il capo mezzo fitto ne la sabbia:</l>
     <l n="375">getta da sé la lancia d'oro, e prende</l>
     <l n="376">la spada, e del destrier subito scende.</l>
    </lg>
    <lg n="48">
     <l n="377">Ma tarda è la sua giunta; che si trova</l>
     <l n="378">Marfisa incontra, e di tanta ira piena</l>
     <l n="379">(poi che s'ha vista alla seconda prova</l>
     <l n="380">cader sì facilmente su l'arena),</l>
     <l n="381">che pregar nulla, e nulla gridar giova</l>
     <l n="382">a Ruggier che di questo avea gran pena:</l>
     <l n="383">sì l'odio e l'ira le guerriere abbaglia,</l>
     <l n="384">che fan da disperate la battaglia.</l>
    </lg>
    <lg n="49">
     <l n="385">A mezza spada vengono di botto;</l>
     <l n="386">e per la gran superbia che l'ha accese,</l>
     <l n="387">van pur inanzi, e si son già sì sotto,</l>
     <l n="388">ch'altro non puon che venire alle prese.</l>
     <l n="389">Le spade, il cui bisogno era interrotto,</l>
     <l n="390">lascian cadere, e cercan nuove offese.</l>
     <l n="391">Priega Ruggiero e supplica amendue,</l>
     <l n="392">ma poco frutto han le parole sue.</l>
    </lg>
    <lg n="50">
     <l n="393">Quando pur vede che 'l pregar non vale,</l>
     <l n="394">di partirle per forza si dispone:</l>
     <l n="395">leva di mano ad amendua il pugnale,</l>
     <l n="396">et al piè d'un cipresso li ripone.</l>
     <l n="397">Poi che ferro non han più da far male,</l>
     <l n="398">con prieghi e con minaccie s'interpone:</l>
     <l n="399">ma tutto è invan; che la battaglia fanno</l>
     <l n="400">a pugni e a calci, poi ch'altro non hanno.</l>
    </lg>
    <lg n="51">
     <l n="401">Ruggier non cessa: or l'una or l'altra prende</l>
     <l n="402">per le man, per le braccia, e la ritira;</l>
     <l n="403">e tanto fa, che di Marfisa accende</l>
     <l n="404">contra di sé, quanto si può più, l'ira.</l>
     <l n="405">Quella che tutto il mondo vilipende,</l>
     <l n="406">alla amicizia di Ruggier non mira.</l>
     <l n="407">Poi che da Bradamante si distacca,</l>
     <l n="408">corre alla spada, e con Ruggier s'attacca.</l>
    </lg>
    <lg n="52">
     <l n="409">- Tu fai da discortese e da villano,</l>
     <l n="410">Ruggiero, a disturbar la pugna altrui;</l>
     <l n="411">ma ti farò pentir con questa mano</l>
     <l n="412">che vo' che basti a vincervi ambedui. -</l>
     <l n="413">Cerca Ruggier con parlar molto umano</l>
     <l n="414">Marfisa mitigar; ma contra lui</l>
     <l n="415">la trova in modo disdegnosa e fiera,</l>
     <l n="416">ch'un perder tempo ogni parlar seco era.</l>
    </lg>
    <lg n="53">
     <l n="417">All'ultimo Ruggier la spada trasse,</l>
     <l n="418">poi che l'ira anco lui fe' rubicondo.</l>
     <l n="419">Non credo che spettacolo mirasse</l>
     <l n="420">Atene o Roma o luogo altro del mondo,</l>
     <l n="421">che così a' riguardanti dilettasse,</l>
     <l n="422">come dilettò questo e fu giocondo</l>
     <l n="423">alla gelosa Bradamante, quando</l>
     <l n="424">questo le pose ogni sospetto in bando.</l>
    </lg>
    <lg n="54">
     <l n="425">La sua spada avea tolta ella di terra,</l>
     <l n="426">e tratta s'era a riguardar da parte;</l>
     <l n="427">e le parea veder che 'l dio di guerra</l>
     <l n="428">fosse Ruggiero alla possanza e all'arte.</l>
     <l n="429">Una furia infernal quando si sferra</l>
     <l n="430">sembra Marfisa, se quel sembra Marte.</l>
     <l n="431">Vero è ch'un pezzo il giovene gagliardo</l>
     <l n="432">di non far il potere ebbe riguardo.</l>
    </lg>
    <lg n="55">
     <l n="433">Sapea ben la virtù de la sua spada;</l>
     <l n="434">che tante esperienze n'ha già fatto.</l>
     <l n="435">Ove giunge, convien che se ne vada</l>
     <l n="436">l'incanto, o nulla giovi, e stia di piatto:</l>
     <l n="437">sì che ritien che 'l colpo suo non cada</l>
     <l n="438">di taglio o punta, ma sempre di piatto.</l>
     <l n="439">Ebbe a questo Ruggier lunga avvertenza:</l>
     <l n="440">ma perdé pure un tratto la pazienza;</l>
    </lg>
    <lg n="56">
     <l n="441">perché Marfisa una percossa orrenda</l>
     <l n="442">gli mena per dividergli la testa.</l>
     <l n="443">Leva lo scudo che 'l capo difenda</l>
     <l n="444">Ruggiero, e 'l colpo in su l'aquila pesta.</l>
     <l n="445">Vieta lo 'ncanto che lo spezzi o fenda;</l>
     <l n="446">ma di stordir non però il braccio resta:</l>
     <l n="447">e s'avea altr'arme che quelle d'Ettorre,</l>
     <l n="448">gli potea il fiero colpo il braccio tôrre:</l>
    </lg>
    <lg n="57">
     <l n="449">e saria sceso indi alla testa, dove</l>
     <l n="450">disegnò di ferir l'aspra donzella.</l>
     <l n="451">Ruggiero il braccio manco a pena muove,</l>
     <l n="452">a pena più sostien l'aquila bella.</l>
     <l n="453">Per questo ogni pietà da sé rimuove;</l>
     <l n="454">par che negli occhi avampi una facella:</l>
     <l n="455">e quanto può cacciar, caccia una punta.</l>
     <l n="456">Marfisa, mal per te se n'eri giunta!</l>
    </lg>
    <lg n="58">
     <l n="457">Io non vi so ben dir come si fosse:</l>
     <l n="458">la spada andò a ferire in un cipresso,</l>
     <l n="459">e un palmo e più ne l'arbore cacciosse:</l>
     <l n="460">in modo era piantato il luogo spesso.</l>
     <l n="461">In quel momento il monte e il piano scosse</l>
     <l n="462">un gran tremuoto; e si sentì con esso</l>
     <l n="463">da quell'avel ch'in mezzo il bosco siede,</l>
     <l n="464">gran voce uscir, ch'ogni mortale eccede.</l>
    </lg>
    <lg n="59">
     <l n="465">Grida la voce orribile: - Non sia</l>
     <l n="466">lite tra voi: gli è ingiusto et inumano</l>
     <l n="467">ch'alla sorella il fratel morte dia,</l>
     <l n="468">o la sorella uccida il suo germano.</l>
     <l n="469">Tu, mio Ruggiero, e tu, Marfisa mia,</l>
     <l n="470">credete al mio parlar che non è vano:</l>
     <l n="471">in un medesimo utero d'un seme</l>
     <l n="472">foste concetti, e usciste al mondo insieme.</l>
    </lg>
    <lg n="60">
     <l n="473">Concetti foste da Ruggier secondo:</l>
     <l n="474">vi fu Galaciella genitrice,</l>
     <l n="475">i cui fratelli avendole dal mondo</l>
     <l n="476">cacciato il genitor vostro infelice,</l>
     <l n="477">senza guardar ch'avesse in corpo il pondo</l>
     <l n="478">di voi, ch'usciste pur di lor radice,</l>
     <l n="479">la fêr, perché s'avesse ad affogare,</l>
     <l n="480">s'un debol legno porre in mezzo al mare.</l>
    </lg>
    <lg n="61">
     <l n="481">Ma Fortuna che voi, ben che non nati,</l>
     <l n="482">avea già eletti a gloriose imprese,</l>
     <l n="483">fece che 'l legno ai liti inabitati</l>
     <l n="484">sopra le Sirti a salvamento scese;</l>
     <l n="485">ove, poi che nel mondo v'ebbe dati,</l>
     <l n="486">l'anima eletta al paradiso ascese.</l>
     <l n="487">Come Dio vòlse e fu vostro destino,</l>
     <l n="488">a questo caso io mi trovai vicino.</l>
    </lg>
    <lg n="62">
     <l n="489">Diedi alla madre sepoltura onesta,</l>
     <l n="490">qual potea darsi in sì deserta arena;</l>
     <l n="491">e voi teneri avolti ne la vesta</l>
     <l n="492">meco portai sul monte di Carena;</l>
     <l n="493">e mansueta uscir de la foresta</l>
     <l n="494">feci e lasciare i figli una leena,</l>
     <l n="495">de le cui poppe dieci mesi e dieci</l>
     <l n="496">ambi nutrir con molto studio feci.</l>
    </lg>
    <lg n="63">
     <l n="497">Un giorno che d'andar per la contrada</l>
     <l n="498">e da la stanza allontanar m'occorse,</l>
     <l n="499">vi sopravenne a caso una masnada</l>
     <l n="500">d'Arabi (e ricordarvene de' forse),</l>
     <l n="501">che te, Marfisa, tolser ne la strada;</l>
     <l n="502">ma non potêr Ruggier, che meglio corse.</l>
     <l n="503">Restai de la tua perdita dolente,</l>
     <l n="504">e di Ruggier guardian più diligente.</l>
    </lg>
    <lg n="64">
     <l n="505">Ruggier, se ti guardò, mentre che visse,</l>
     <l n="506">il tuo maestro Atlante, tu lo sai.</l>
     <l n="507">Di te senti' predir le stelle fisse,</l>
     <l n="508">che tra' cristiani a tradigion morrai;</l>
     <l n="509">e perché il male influsso non seguisse,</l>
     <l n="510">tenertene lontan m'affaticai:</l>
     <l n="511">né ostare al fin potendo alla tua voglia,</l>
     <l n="512">infermo caddi, e mi mori' di doglia.</l>
    </lg>
    <lg n="65">
     <l n="513">Ma inanzi a morte, qui dove previdi</l>
     <l n="514">che con Marfisa aver pugna dovevi,</l>
     <l n="515">feci raccor con infernal sussidi</l>
     <l n="516">a formar questa tomba i sassi grevi;</l>
     <l n="517">et a Caron dissi con alti gridi:</l>
     <l n="518">"Dopo morte non vo' lo spirto levi</l>
     <l n="519">di questo bosco, fin che non ci giugna</l>
     <l n="520">Ruggier con la sorella per far pugna".</l>
    </lg>
    <lg n="66">
     <l n="521">Così lo spirto mio per le belle ombre</l>
     <l n="522">ha molti dì aspettato il venir vostro:</l>
     <l n="523">sì che mai gelosia più non t'ingombre,</l>
     <l n="524">o Bradamante, ch'ami Ruggier nostro.</l>
     <l n="525">Ma tempo è ormai che de la luce io sgombre,</l>
     <l n="526">e mi conduca al tenebroso chiostro. -</l>
     <l n="527">Qui si tacque; e a Marfisa et alla figlia</l>
     <l n="528">d'Amon lasciò e a Ruggier gran maraviglia.</l>
    </lg>
    <lg n="67">
     <l n="529">Riconosce Marfisa per sorella</l>
     <l n="530">Ruggier con molto gaudio, et ella lui;</l>
     <l n="531">e ad abbracciarsi, senza offender quella</l>
     <l n="532">che per Ruggiero ardea, vanno ambidui:</l>
     <l n="533">e ramentando de l'età novella</l>
     <l n="534">alcune cose: i' feci, io dissi, io fui;</l>
     <l n="535">vengon trovando con più certo effetto,</l>
     <l n="536">tutto esser ver quel c'ha lo spirto detto.</l>
    </lg>
    <lg n="68">
     <l n="537">Ruggiero alla sorella non ascose</l>
     <l n="538">quanto avea nel cor fissa Bradamante;</l>
     <l n="539">e narrò con parole affettuose</l>
     <l n="540">de le obligazion che le avea tante:</l>
     <l n="541">e non cessò, ch'in grand'amor compose</l>
     <l n="542">le discordie ch'insieme ebbono avante;</l>
     <l n="543">e fe', per segno di pacificarsi,</l>
     <l n="544">ch'umanamente andaro ad abbracciarsi.</l>
    </lg>
    <lg n="69">
     <l n="545">A domandar poi ritornò Marfisa</l>
     <l n="546">chi stato fosse, e di che gente il padre;</l>
     <l n="547">e chi l'avesse morto, et a che guisa,</l>
     <l n="548">s'in campo chiuso o fra l'armate squadre;</l>
     <l n="549">e chi commesso avea che fosse uccisa</l>
     <l n="550">dal mar atroce la misera madre:</l>
     <l n="551">che se già l'avea udito da fanciulla,</l>
     <l n="552">or ne tenea poca memoria o nulla.</l>
    </lg>
    <lg n="70">
     <l n="553">Ruggiero incominciò, che da' Troiani</l>
     <l n="554">per la linea d'Ettorre erano scesi;</l>
     <l n="555">che poi che Astianatte de le mani</l>
     <l n="556">campò d'Ulisse e da li aguati tesi,</l>
     <l n="557">avendo un de' fanciulli coetani</l>
     <l n="558">per lui lasciato, uscì di quei paesi;</l>
     <l n="559">e dopo un lungo errar per la marina,</l>
     <l n="560">venne in Sicilia e dominò Messina.</l>
    </lg>
    <lg n="71">
     <l n="561">- I descendenti suoi di qua dal Faro</l>
     <l n="562">signoreggiâr de la Calabria parte;</l>
     <l n="563">e dopo più successioni andaro</l>
     <l n="564">ad abitar ne la città di Marte.</l>
     <l n="565">Più d'uno imperatore e re preclaro</l>
     <l n="566">fu di quel sangue in Roma e in altra parte,</l>
     <l n="567">cominciando a Costante e a Costantino,</l>
     <l n="568">sino a re Carlo figlio de Pipino.</l>
    </lg>
    <lg n="72">
     <l n="569">Fu Ruggier primo e Gianbaron di questi,</l>
     <l n="570">Buovo, Rambaldo, al fin Ruggier secondo,</l>
     <l n="571">che fe', come d'Atlante udir potesti,</l>
     <l n="572">di nostra madre l'utero fecondo.</l>
     <l n="573">De la progenie nostra i chiari gesti</l>
     <l n="574">per l'istorie vedrai celebri al mondo.</l>
     <l n="575">Seguì poi, come venne il re Agolante</l>
     <l n="576">con Almonte e col padre d'Agramante;</l>
    </lg>
    <lg n="73">
     <l n="577">e come menò seco una donzella</l>
     <l n="578">ch'era sua figlia, tanto valorosa,</l>
     <l n="579">che molti paladin gittò di sella;</l>
     <l n="580">e di Ruggiero al fin venne amorosa,</l>
     <l n="581">e per suo amor del padre fu ribella,</l>
     <l n="582">e battezzossi, e diventògli sposa.</l>
     <l n="583">Narrò come Beltramo traditore</l>
     <l n="584">per la cognata arse d'incesto amore;</l>
    </lg>
    <lg n="74">
     <l n="585">e che la patria e 'l padre e duo fratelli</l>
     <l n="586">tradì, così sperando acquistar lei;</l>
     <l n="587">aperse Risa agli nimici, e quelli</l>
     <l n="588">fêr di lor tutti i portamenti rei;</l>
     <l n="589">come Agolante e i figli iniqui e felli</l>
     <l n="590">poser Galaciella, che di sei</l>
     <l n="591">mesi era grave, in mar senza governo,</l>
     <l n="592">quando fu tempestoso al maggior verno. -</l>
    </lg>
    <lg n="75">
     <l n="593">Stava Marfisa con serena fronte</l>
     <l n="594">fisa al parlar che 'l suo german facea;</l>
     <l n="595">et esser scesa da la bella fonte</l>
     <l n="596">ch'avea sì chiari rivi, si godea.</l>
     <l n="597">Quinci Mongrana e quindi Chiaramonte</l>
     <l n="598">le due progenie derivar sapea,</l>
     <l n="599">ch'al mondo fur molti e molt'anni e lustri</l>
     <l n="600">splendide, e senza par d'uomini illustri.</l>
    </lg>
    <lg n="76">
     <l n="601">Poi che 'l fratello al fin le venne a dire</l>
     <l n="602">che 'l padre d'Agramante e l'avo e 'l zio</l>
     <l n="603">Ruggiero a tradigion feron morire,</l>
     <l n="604">e posero la moglie a caso rio;</l>
     <l n="605">non lo poté più la sorella udire,</l>
     <l n="606">che lo 'nterroppe, e disse: - Fratel mio</l>
     <l n="607">(salva tua grazia), avuto hai troppo torto</l>
     <l n="608">a non ti vendicar del padre morto.</l>
    </lg>
    <lg n="77">
     <l n="609">Se in Almonte e in Troian non ti potevi</l>
     <l n="610">insanguinar, ch'erano morti inante,</l>
     <l n="611">dei figli vendicar tu ti dovevi.</l>
     <l n="612">Perché, vivendo tu, vive Agramante?</l>
     <l n="613">Questa è una macchia che mai non ti levi</l>
     <l n="614">dal viso; poi che dopo offese tante</l>
     <l n="615">non pur posto non hai questo re a morte,</l>
     <l n="616">ma vivi al soldo suo ne la sua corte.</l>
    </lg>
    <lg n="78">
     <l n="617">Io fo ben voto a Dio (ch'adorar voglio</l>
     <l n="618">Cristo Dio vero, ch'adorò mio padre)</l>
     <l n="619">che di questa armatura non mi spoglio,</l>
     <l n="620">fin che Ruggier non vendico e mia madre.</l>
     <l n="621">E vo' dolermi, e fin ora mi doglio,</l>
     <l n="622">di te, se più ti veggo fra le squadre</l>
     <l n="623">del re Agramante o d'altro signor Moro,</l>
     <l n="624">se non col ferro in man per danno loro. -</l>
    </lg>
    <lg n="79">
     <l n="625">Oh come a quel parlar leva la faccia</l>
     <l n="626">la bella Bradamante, e ne gioisce!</l>
     <l n="627">E conforta Ruggier che così faccia</l>
     <l n="628">come Marfisa sua ben l'ammonisce;</l>
     <l n="629">e venga a Carlo, e conoscer si faccia,</l>
     <l n="630">che tanto onora, lauda e riverisce</l>
     <l n="631">del suo padre Ruggier la chiara fama,</l>
     <l n="632">ch'ancor guerrier senza alcun par lo chiama.</l>
    </lg>
    <lg n="80">
     <l n="633">Ruggiero accortamente le rispose</l>
     <l n="634">che da principio questo far dovea;</l>
     <l n="635">ma per non bene aver note le cose,</l>
     <l n="636">come ebbe poi, tardato troppo avea.</l>
     <l n="637">Ora, essendo Agramante che gli pose</l>
     <l n="638">la spada al fianco, farebbe opra rea</l>
     <l n="639">dandogli morte, e saria traditore;</l>
     <l n="640">che già tolto l'avea per suo signore.</l>
    </lg>
    <lg n="81">
     <l n="641">Ben, come a Bradamante già promesse,</l>
     <l n="642">promettea a lei di tentare ogni via,</l>
     <l n="643">tanto ch'occasione, onde potesse</l>
     <l n="644">levarsi con suo onor, nascer faria.</l>
     <l n="645">E se già fatto non l'avea, non desse</l>
     <l n="646">la colpa a lui, m'al re di Tartaria,</l>
     <l n="647">dal qual ne la battaglia che seco ebbe,</l>
     <l n="648">lasciato fu, come saper si debbe.</l>
    </lg>
    <lg n="82">
     <l n="649">Et ella ch'ogni dì gli venìa al letto,</l>
     <l n="650">buon testimon, quanto alcun altro, n'era.</l>
     <l n="651">Fu sopra questo assai risposto e detto</l>
     <l n="652">da l'una e da l'altra inclita guerriera.</l>
     <l n="653">L'ultima conclusion, l'ultimo effetto</l>
     <l n="654">è che Ruggier ritorni alla bandiera</l>
     <l n="655">del suo signor, fin che cagion gli accada,</l>
     <l n="656">che giustamente a Carlo se ne vada.</l>
    </lg>
    <lg n="83">
     <l n="657">- Lascialo pur andar (dicea Marfisa</l>
     <l n="658">a Bradamante), e non aver timore:</l>
     <l n="659">fra pochi giorni io farò bene in guisa</l>
     <l n="660">che non gli fia Agramante più signore. -</l>
     <l n="661">Così dice ella, né però devisa</l>
     <l n="662">quanto di voler fare abbia nel core.</l>
     <l n="663">Tolta da lor licenzia, al fin Ruggiero</l>
     <l n="664">per tornare al suo re volgea il destriero;</l>
    </lg>
    <lg n="84">
     <l n="665">quando un pianto s'udì da le vicine</l>
     <l n="666">valli sonar, che li fe' tutti attenti.</l>
     <l n="667">A quella voce fan l'orecchie chine,</l>
     <l n="668">che di femina par che si lamenti.</l>
     <l n="669">Ma voglio questo canto abbia qui fine,</l>
     <l n="670">e di quel che voglio io, siate contenti;</l>
     <l n="671">che miglior cose vi prometto dire,</l>
     <l n="672">s'all'altro canto mi verrete a udire.</l>
    </lg>
   </lg>
  </body>
 </text>
</TEI>