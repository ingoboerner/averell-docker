<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica IV</title>
    <author>Ludovico Ariosto</author>
   </titleStmt>
   <extent>
    <measure unit="stanza">4</measure>
    <measure unit="line">59</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-iv</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica IV</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica IV</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Extollit clamor patrem; pars murmure laudat</l>
     <l n="2">dicta Iovis tacito iam iam labentis ad aegros</l>
     <l n="3">terrigenas: animis adeo coelestibus haeret</l>
     <l n="4">cura, licet totiens recidivae in crimina, gentis!</l>
     <l n="5">Orbe iacet medio, superis tunc hospita, tellus,</l>
     <l n="6">cum longo innocuis habitata est gentibus aevo,</l>
     <l n="7">qua Pelusiacos aditus, perque ora Canopi</l>
     <l n="8">amne petit gemino sinuosa volumina ponti</l>
     <l n="9">Nilus, et in latum cogit succrescere campos,</l>
     <l n="10">aridaque humenti foecundat iugera limo.</l>
     <l n="11">Iuppiter hic claro delapsus ab aethere iussit</l>
     <l n="12">numina cuncta epulis positae discumbere mensae,</l>
     <l n="13">laetus ut unigenae celebret natalia divae.</l>
     <l n="14">Conveniunt superi; tenuit mora nulla vocatos;</l>
     <l n="15">inde maris terraeque deos simul impiger omnes</l>
     <l n="16">Mercurius monuit Phariis accedere mensis:</l>
     <l n="17">quos pater omnipotens hilari inter pocula fronte</l>
     <l n="18">accipit, et meritum cunctis largitur honorem.</l>
    </lg>
    <lg n="2">
     <l n="19">O fortunati quorum succedere tectis</l>
     <l n="20">dignata est haec sancta cohors! Nondum impia tristes</l>
     <l n="21">hauserat implacidi Busiridis ara cruores,</l>
     <l n="22">tum neque polluerat fraterna caede Typhaon</l>
     <l n="23">gramina, nec lacrimis fueras quaesitus, Osiri.</l>
     <l n="24">Interea Eoas volitat vaga fama per urbes</l>
     <l n="25">coelicolûm visos mortali lumine coetus</l>
     <l n="26">ducere Niliacis pariter convivia terris.</l>
     <l n="27">Tum numerum ex omni properantem parte videres,</l>
     <l n="28">hospitis ut praesens veneretur numina tanti.</l>
     <l n="29">Par aderat Vulcanus huic, septemflue, proles,</l>
     <l n="30">Nile, tua, haud Phariis probitate ignota colonis;</l>
     <l n="31">affuit et Libya genitus, qui sidera torquet;</l>
     <l n="32">deseruit clarae urbis opus ter maximus Hermes;</l>
     <l n="33">legifer hinc Moses, illinc pia turba frequentat,</l>
     <l n="34">casta quidem, sed rara tamen; namque inclyta virtus</l>
     <l n="35">negligit infausti foedata examina vulgi.</l>
     <l n="36">Hos habuit Iove nata suis penetralibus, urbes</l>
     <l n="37">ex illo monitu superûm cultura, ministros.</l>
    </lg>
    <lg n="3">
     <l n="38">Tum primum a silice antiquum genus exuit aegram</l>
     <l n="39">segnitiem, coepitque rudes deponere cultus,</l>
     <l n="40">paulatim ignipedum quis cursus frenet equorum</l>
     <l n="41">quaerere, quae mundi fuerit nascentis origo,</l>
     <l n="42">mentibus obrepens quae turbet cura quietos,</l>
     <l n="43">utque, simul fragiles artus prostrarit Anance,</l>
     <l n="44">nulla perenne sibi formidet funera nomen.</l>
     <l n="45"> .........................................</l>
    </lg>
    <lg n="4">
     <l n="46">Dexter eris, rediens, hominum iustissime, coeptis</l>
     <l n="47">(namque tuam nunc forte tenet cura altera mentem;</l>
     <l n="48">quod procul Insubrum iudex delectus in oris</l>
     <l n="49">concilias, solitaque animi probitate revincis</l>
     <l n="50">pace deûm populos inimico Marte furentes).</l>
     <l n="51">Seu Sophia ulcisci bello, seu pace tueri</l>
     <l n="52">flagitet, Herculeam vel opem si poscat utrumque,</l>
     <l n="53">iusta quis invicto sumet te fortius arma,</l>
     <l n="54">qui tot parta refers propria virtute trophaea?</l>
     <l n="55">Vel quis pace frui tribuet sapientius alter,</l>
     <l n="56">qui mediam Latii servasse laboribus urbem</l>
     <l n="57">solus inexhausta caneris virtute? Tuum sic</l>
     <l n="58">fortunata diu iactet Ferraria munus,</l>
     <l n="59">quo rediviva suas reparet Tritonia laudes.</l>
    </lg>
   </lg>
  </body>
 </text>
</TEI>