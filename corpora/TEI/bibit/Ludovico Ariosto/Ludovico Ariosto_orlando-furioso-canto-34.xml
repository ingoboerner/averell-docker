<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 34</title>
    <author>Ludovico Ariosto</author>
   </titleStmt>
   <extent>
    <measure unit="stanza">92</measure>
    <measure unit="line">736</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-34</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 34</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 34</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Oh famelice, inique e fiere arpie</l>
     <l n="2">ch'all'accecata Italia e d'error piena,</l>
     <l n="3">per punir forse antique colpe rie,</l>
     <l n="4">in ogni mensa alto giudicio mena!</l>
     <l n="5">Innocenti fanciulli e madri pie</l>
     <l n="6">cascan di fame, e veggon ch'una cena</l>
     <l n="7">di questi mostri rei tutto divora</l>
     <l n="8">ciò che del viver lor sostegno fôra.</l>
    </lg>
    <lg n="2">
     <l n="9">Troppo fallò chi le spelonche aperse,</l>
     <l n="10">che già molt'anni erano state chiuse;</l>
     <l n="11">onde il fetore e l'ingordigia emerse,</l>
     <l n="12">ch'ad ammorbare Italia si diffuse.</l>
     <l n="13">Il bel vivere allora si summerse;</l>
     <l n="14">e la quiete in tal modo s'escluse,</l>
     <l n="15">ch'in guerre, in povertà sempre e in affanni</l>
     <l n="16">è dopo stata, et è per star molt'anni:</l>
    </lg>
    <lg n="3">
     <l n="17">fin ch'ella un giorno ai neghitosi figli</l>
     <l n="18">scuota la chioma, e cacci fuor di Lete,</l>
     <l n="19">gridando lor: - Non fia chi rassimigli</l>
     <l n="20">alla virtù di Calai e di Zete?</l>
     <l n="21">che le mense dal puzzo e dagli artigli</l>
     <l n="22">liberi, e torni a lor mondizia liete,</l>
     <l n="23">come essi già quelle di Fineo, e dopo</l>
     <l n="24">fe' il paladin quelle del re etiopo. -</l>
    </lg>
    <lg n="4">
     <l n="25">Il paladin col suono orribil venne</l>
     <l n="26">le brutte arpie cacciando in fuga e in rotta,</l>
     <l n="27">tanto ch'a piè d'un monte si ritenne,</l>
     <l n="28">ove esse erano entrate in una grotta.</l>
     <l n="29">L'orecchie attente allo spiraglio tenne,</l>
     <l n="30">e l'aria ne sentì percossa e rotta</l>
     <l n="31">da pianti e d'urli e da lamento eterno:</l>
     <l n="32">segno evidente quivi esser lo 'nferno.</l>
    </lg>
    <lg n="5">
     <l n="33">Astolfo si pensò d'entrarvi dentro,</l>
     <l n="34">e veder quei c'hanno perduto il giorno,</l>
     <l n="35">e penetrar la terra fin al centro,</l>
     <l n="36">e le bolgie infernal cercare intorno.</l>
     <l n="37">- Di che debbo temer (dicea) s'io v'entro,</l>
     <l n="38">che mi posso aiutar sempre col corno?</l>
     <l n="39">Farò fuggir Plutone e Satanasso,</l>
     <l n="40">e 'l can trifauce leverò dal passo. -</l>
    </lg>
    <lg n="6">
     <l n="41">De l'alato destrier presto discese,</l>
     <l n="42">e lo lasciò legato a un arbuscello;</l>
     <l n="43">poi si calò ne l'antro; e prima prese</l>
     <l n="44">il corno, avendo ogni sua speme in quello.</l>
     <l n="45">Non andò molto inanzi, che gli offese</l>
     <l n="46">il naso e gli occhi un fumo oscuro e fello,</l>
     <l n="47">più che di pece grave e che di zolfo:</l>
     <l n="48">non sta d'andar per questo inanzi Astolfo.</l>
    </lg>
    <lg n="7">
     <l n="49">Ma quanto va più inanzi, più s'ingrossa</l>
     <l n="50">il fumo e la caligine, e gli pare</l>
     <l n="51">ch'andare inanzi più troppo non possa;</l>
     <l n="52">che sarà forza a dietro ritornare.</l>
     <l n="53">Ecco, non sa che sia, vede far mossa</l>
     <l n="54">da la volta di sopra, come fare</l>
     <l n="55">il cadavero appeso al vento suole,</l>
     <l n="56">che molti dì sia stato all'acqua e al sole.</l>
    </lg>
    <lg n="8">
     <l n="57">Sì poco, e quasi nulla era di luce</l>
     <l n="58">in quella affumicata e nera strada,</l>
     <l n="59">che non comprende e non discerne il duce</l>
     <l n="60">chi questo sia che sì per l'aria vada;</l>
     <l n="61">e per notizia averne si conduce</l>
     <l n="62">a dargli uno o duo colpi de la spada.</l>
     <l n="63">Stima poi ch'uno spirto esser quel debbia;</l>
     <l n="64">che gli par di ferir sopra la nebbia.</l>
    </lg>
    <lg n="9">
     <l n="65">Allor sentì parlar con voce mesta:</l>
     <l n="66">- Deh, senza fare altrui danno, giù cala!</l>
     <l n="67">Pur troppo il negro fumo mi molesta,</l>
     <l n="68">che dal fuoco infernal qui tutto esala. -</l>
     <l n="69">Il duca stupefatto allor s'arresta,</l>
     <l n="70">e dice all'ombra: - Se Dio tronchi ogni ala</l>
     <l n="71">al fumo, sì ch'a te più non ascenda,</l>
     <l n="72">non ti dispiaccia che 'l tuo stato intenda.</l>
    </lg>
    <lg n="10">
     <l n="73">E se vuoi che di te porti novella</l>
     <l n="74">nel mondo su, per satisfarti sono. -</l>
     <l n="75">L'ombra rispose: - Alla luce alma e bella</l>
     <l n="76">tornar per fama ancor sì mi par buono,</l>
     <l n="77">che le parole è forza che mi svella</l>
     <l n="78">il gran desir c'ho d'aver poi tal dono,</l>
     <l n="79">e che 'l mio nome e l'esser mio ti dica,</l>
     <l n="80">ben che 'l parlar mi sia noia e fatica. -</l>
    </lg>
    <lg n="11">
     <l n="81">E cominciò: - Signor, Lidia sono io,</l>
     <l n="82">del re di Lidia in grande altezza nata,</l>
     <l n="83">qui dal giudicio altissimo di Dio</l>
     <l n="84">al fumo eternamente condannata,</l>
     <l n="85">per esser stata al fido amante mio,</l>
     <l n="86">mentre io vissi, spiacevole et ingrata.</l>
     <l n="87">D'altre infinite è questa grotta piena,</l>
     <l n="88">poste per simil fallo in simil pena.</l>
    </lg>
    <lg n="12">
     <l n="89">Sta la cruda Anassarete più al basso,</l>
     <l n="90">ove è maggiore il fumo e più martìre.</l>
     <l n="91">Restò converso al mondo il corpo in sasso,</l>
     <l n="92">e l'anima qua giù venne a patire,</l>
     <l n="93">poi che veder per lei l'afflitto e lasso</l>
     <l n="94">suo amante appeso poté sofferire.</l>
     <l n="95">Qui presso è Dafne, ch'or s'avvede quanto</l>
     <l n="96">errasse a fare Apollo correr tanto.</l>
    </lg>
    <lg n="13">
     <l n="97">Lungo saria se gl'infelici spirti</l>
     <l n="98">de le femine ingrate, che qui stanno,</l>
     <l n="99">volesse ad uno ad uno riferirti;</l>
     <l n="100">che tanti son, ch'in infinito vanno.</l>
     <l n="101">Più lungo ancor saria gli uomini dirti,</l>
     <l n="102">a' quai l'essere ingrato ha fatto danno,</l>
     <l n="103">e che puniti sono in peggior loco,</l>
     <l n="104">ove il fumo gli accieca, e cuoce il fuoco.</l>
    </lg>
    <lg n="14">
     <l n="105">Perché le donne più facili e prone</l>
     <l n="106">a creder son, di più supplicio è degno</l>
     <l n="107">chi lor fa inganno. Il sa Teseo e Iasone</l>
     <l n="108">e chi turbò a Latin l'antiquo regno;</l>
     <l n="109">sallo ch'incontra sé il frate Absalone</l>
     <l n="110">per Tamar trasse a sanguinoso sdegno;</l>
     <l n="111">et altri et altre: che sono infiniti,</l>
     <l n="112">che lasciato han chi moglie e chi mariti.</l>
    </lg>
    <lg n="15">
     <l n="113">Ma per narrar di me più che d'altrui,</l>
     <l n="114">e palesar l'error che qui mi trasse,</l>
     <l n="115">bella, ma altiera più, sì in vita fui,</l>
     <l n="116">che non so s'altra mai mi s'aguagliasse:</l>
     <l n="117">né ti saprei ben dir, di questi dui,</l>
     <l n="118">s'in me l'orgoglio o la beltà avanzasse;</l>
     <l n="119">quantunque il fasto e l'alterezza nacque</l>
     <l n="120">da la beltà ch'a tutti gli occhi piacque.</l>
    </lg>
    <lg n="16">
     <l n="121">Era in quel tempo in Tracia un cavalliero</l>
     <l n="122">estimato il miglior del mondo in arme,</l>
     <l n="123">il qual da più d'un testimonio vero</l>
     <l n="124">di singular beltà sentì lodarme;</l>
     <l n="125">tal che spontaneamente fe' pensiero</l>
     <l n="126">di volere il suo amor tutto donarme,</l>
     <l n="127">stimando meritar per suo valore,</l>
     <l n="128">che caro aver di lui dovessi il core.</l>
    </lg>
    <lg n="17">
     <l n="129">In Lidia venne; e d'un laccio più forte</l>
     <l n="130">vinto restò, poi che veduta m'ebbe.</l>
     <l n="131">Con gli altri cavallier si messe in corte</l>
     <l n="132">del padre mio, dove in gran fama crebbe.</l>
     <l n="133">L'alto valore e le più d'una sorte</l>
     <l n="134">prodezze che mostrò, lungo sarebbe</l>
     <l n="135">a raccontarti, e il suo merto infinito,</l>
     <l n="136">quando egli avesse a più grato uom servito.</l>
    </lg>
    <lg n="18">
     <l n="137">Panfilia e Caria e il regno de' Cilici</l>
     <l n="138">per opra di costui mio padre vinse;</l>
     <l n="139">che l'esercito mai contra i nimici,</l>
     <l n="140">se non quanto volea costui, non spinse.</l>
     <l n="141">Costui, poi che gli parve i benefici</l>
     <l n="142">suoi meritarlo, un dì col re si strinse</l>
     <l n="143">a domandargli in premio de le spoglie</l>
     <l n="144">tante arrecate, ch'io fossi sua moglie.</l>
    </lg>
    <lg n="19">
     <l n="145">Fu repulso dal re, ch'in grande stato</l>
     <l n="146">maritar disegnava la figliuola,</l>
     <l n="147">non a costui che cavallier privato</l>
     <l n="148">altro non tien che la virtude sola:</l>
     <l n="149">e 'l padre mio troppo al guadagno dato,</l>
     <l n="150">e all'avarizia, d'ogni vizio scuola,</l>
     <l n="151">tanto apprezza costumi, o virtù ammira,</l>
     <l n="152">quanto l'asino fa il suon de la lira.</l>
    </lg>
    <lg n="20">
     <l n="153">Alceste, il cavallier di ch'io ti parlo</l>
     <l n="154">(che così nome avea), poi che si vede</l>
     <l n="155">repulso da chi più gratificarlo</l>
     <l n="156">era più debitor, commiato chiede;</l>
     <l n="157">e lo minaccia, nel partir, di farlo</l>
     <l n="158">pentir che la figliuola non gli diede.</l>
     <l n="159">Se n'andò al re d'Armenia, emulo antico</l>
     <l n="160">del re di Lidia e capital nimico;</l>
    </lg>
    <lg n="21">
     <l n="161">e tanto stimulò, che lo dispose</l>
     <l n="162">a pigliar l'arme e far guerra a mio padre.</l>
     <l n="163">Esso per l'opre sue chiare e famose</l>
     <l n="164">fu fatto capitan di quelle squadre.</l>
     <l n="165">Pel re d'Armenia tutte l'altre cose</l>
     <l n="166">disse ch'acquisteria: sol le leggiadre</l>
     <l n="167">e belle membra mie volea per frutto</l>
     <l n="168">de l'opra sua, vinto ch'avesse il tutto.</l>
    </lg>
    <lg n="22">
     <l n="169">Io non ti potre' esprimere il gran danno</l>
     <l n="170">ch'Alceste al padre mio fa in quella guerra.</l>
     <l n="171">Quattro eserciti rompe, e in men d'un anno</l>
     <l n="172">lo mena a tal, che non gli lascia terra,</l>
     <l n="173">fuor ch'un castel ch'alte pendici fanno</l>
     <l n="174">fortissimo; e là dentro il re si serra</l>
     <l n="175">con la famiglia che più gli era accetta,</l>
     <l n="176">e col tesor che trar vi puote in fretta.</l>
    </lg>
    <lg n="23">
     <l n="177">Quivi assedionne Alceste; et in non molto</l>
     <l n="178">termine a tal disperazion ne trasse,</l>
     <l n="179">che per buon patto avria mio padre tolto</l>
     <l n="180">che moglie e serva ancor me gli lasciasse</l>
     <l n="181">con la metà del regno, s'indi assolto</l>
     <l n="182">restar d'ogni altro danno si sperasse.</l>
     <l n="183">Vedersi in breve de l'avanzo privo</l>
     <l n="184">era ben certo, e poi morir captivo.</l>
    </lg>
    <lg n="24">
     <l n="185">Tentar, prima ch'accada, si dispone</l>
     <l n="186">ogni rimedio che possibil sia;</l>
     <l n="187">e me, che d'ogni male era cagione,</l>
     <l n="188">fuor de la ròcca, ov'era Alceste invia.</l>
     <l n="189">Io vo ad Alceste con intenzione</l>
     <l n="190">di dargli in preda la persona mia,</l>
     <l n="191">e pregar che la parte che vuol tolga</l>
     <l n="192">del regno nostro, e l'ira in pace volga.</l>
    </lg>
    <lg n="25">
     <l n="193">Come ode Alceste ch'io vo a ritrovarlo,</l>
     <l n="194">mi viene incontra pallido e tremante:</l>
     <l n="195">di vinto e di prigione, a riguardarlo,</l>
     <l n="196">più che di vincitore, have sembiante.</l>
     <l n="197">Io che conosco ch'arde, non gli parlo</l>
     <l n="198">sì come avea già disegnato inante:</l>
     <l n="199">vista l'occasion, fo pensier nuovo</l>
     <l n="200">conveniente al grado in ch'io lo trovo.</l>
    </lg>
    <lg n="26">
     <l n="201">A maledir comincio l'amor d'esso,</l>
     <l n="202">e di sua crudeltà troppo a dolermi,</l>
     <l n="203">ch'iniquamente abbia mio padre oppresso,</l>
     <l n="204">e che per forza abbia cercato avermi;</l>
     <l n="205">che con più grazia gli saria successo</l>
     <l n="206">indi a non molti dì, se tener fermi</l>
     <l n="207">saputo avesse i modi cominciati,</l>
     <l n="208">ch'al re et a tutti noi sì furon grati.</l>
    </lg>
    <lg n="27">
     <l n="209">E se ben da principio il padre mio</l>
     <l n="210">gli avea negata la domanda onesta</l>
     <l n="211">(però che di natura è un poco rio,</l>
     <l n="212">né mai si piega alla prima richiesta),</l>
     <l n="213">farsi per ciò di ben servir restio</l>
     <l n="214">non doveva egli, e aver l'ira sì presta;</l>
     <l n="215">anzi, ognor meglio oprando, tener certo</l>
     <l n="216">venire in breve al desiato merto.</l>
    </lg>
    <lg n="28">
     <l n="217">E quando anco mio padre a lui ritroso</l>
     <l n="218">stato fosse, io l'avrei tanto pregato,</l>
     <l n="219">ch'avria l'amante mio fatto mio sposo.</l>
     <l n="220">Pur, se veduto io l'avessi ostinato,</l>
     <l n="221">avrei fatto tal opra di nascoso,</l>
     <l n="222">che di me Alceste si saria lodato.</l>
     <l n="223">Ma poi ch'a lui tentar parve altro modo,</l>
     <l n="224">io di mai non l'amar fisso avea il chiodo.</l>
    </lg>
    <lg n="29">
     <l n="225">E se ben era a lui venuta, mossa</l>
     <l n="226">da la pietà ch'al mio padre portava,</l>
     <l n="227">sia certo che non molto fruir possa</l>
     <l n="228">il piacer ch'al dispetto mio gli dava;</l>
     <l n="229">ch'era per far di me la terra rossa,</l>
     <l n="230">tosto ch'io avessi alla sua voglia prava</l>
     <l n="231">con questa mia persona satisfatto</l>
     <l n="232">di quel che tutto a forza saria fatto.</l>
    </lg>
    <lg n="30">
     <l n="233">Queste parole e simili altre usai,</l>
     <l n="234">poi che potere in lui mi vidi tanto;</l>
     <l n="235">e 'l più pentito lo rendei, che mai</l>
     <l n="236">si trovasse ne l'eremo alcun santo.</l>
     <l n="237">Mi cadde a' piedi, e supplicommi assai,</l>
     <l n="238">che col coltel che si levò da canto</l>
     <l n="239">(e volea in ogni modo ch'io 'l pigliassi)</l>
     <l n="240">di tanto fallo suo mi vendicassi.</l>
    </lg>
    <lg n="31">
     <l n="241">Poi ch'io lo trovo tale, io fo disegno</l>
     <l n="242">la gran vittoria insin al fin seguire:</l>
     <l n="243">gli do speranza di farlo anco degno</l>
     <l n="244">che la persona mia potrà fruire,</l>
     <l n="245">s'emendando il suo error, l'antiquo regno</l>
     <l n="246">al padre mio farà restituire;</l>
     <l n="247">e nel tempo a venir vorrà acquistarme</l>
     <l n="248">servendo, amando, e non mai più per arme.</l>
    </lg>
    <lg n="32">
     <l n="249">Così far mi promesse, e ne la ròcca</l>
     <l n="250">intatta mi mandò, come a lui venni,</l>
     <l n="251">né di baciarmi pur s'ardì la bocca:</l>
     <l n="252">vedi s'al collo il giogo ben gli tenni;</l>
     <l n="253">vedi se bene Amor per me lo tocca,</l>
     <l n="254">se convien che per lui più strali impenni.</l>
     <l n="255">Al re d'Armenia andò, di cui dovea</l>
     <l n="256">esser per patto ciò che si prendea:</l>
    </lg>
    <lg n="33">
     <l n="257">e con quel miglior modo ch'usar puote,</l>
     <l n="258">lo priega ch'al mio padre il regno lassi,</l>
     <l n="259">del qual le terre ha depredate e vòte,</l>
     <l n="260">et a goder l'antiqua Armenia passi.</l>
     <l n="261">Quel re, d'ira infiammando ambe le gote,</l>
     <l n="262">disse ad Alceste che non vi pensassi;</l>
     <l n="263">che non si volea tor da quella guerra,</l>
     <l n="264">fin che mio padre avea palmo di terra.</l>
    </lg>
    <lg n="34">
     <l n="265">E s'Alceste è mutato alle parole</l>
     <l n="266">d'una vil feminella, abbiasi il danno.</l>
     <l n="267">Già a' prieghi esso di lui perder non vuole</l>
     <l n="268">quel ch'a fatica ha preso in tutto un anno.</l>
     <l n="269">Di nuovo Alceste il priega, e poi si duole</l>
     <l n="270">che seco effetto i prieghi suoi non fanno.</l>
     <l n="271">All'ultimo s'adira, e lo minaccia</l>
     <l n="272">che vuol, per forza o per amor, lo faccia.</l>
    </lg>
    <lg n="35">
     <l n="273">L'ira multiplicò sì, che li spinse</l>
     <l n="274">da le male parole ai peggior fatti.</l>
     <l n="275">Alceste contra il re la spada strinse</l>
     <l n="276">fra mille ch'in suo aiuto s'eran tratti,</l>
     <l n="277">e mal grado lor tutti, ivi l'estinse;</l>
     <l n="278">e quel dì ancor gli Armeni ebbe disfatti,</l>
     <l n="279">con l'aiuto de' Cilici e de' Traci</l>
     <l n="280">che pagava egli, e d'altri suoi seguaci.</l>
    </lg>
    <lg n="36">
     <l n="281">Seguitò la vittoria, et a sue spese,</l>
     <l n="282">senza dispendio alcun del padre mio,</l>
     <l n="283">ne rendé tutto il regno in men d'un mese.</l>
     <l n="284">Poi per ricompensarne il danno rio,</l>
     <l n="285">oltr'alle spoglie che ne diede, prese</l>
     <l n="286">in parte, e gravò in parte di gran fio</l>
     <l n="287">Armenia e Capadocia che confina,</l>
     <l n="288">e scórse Ircania fin su la marina.</l>
    </lg>
    <lg n="37">
     <l n="289">In luogo di trionfo, al suo ritorno,</l>
     <l n="290">facemmo noi pensier dargli la morte.</l>
     <l n="291">Restammo poi, per non ricever scorno;</l>
     <l n="292">che lo veggiàn troppo d'amici forte.</l>
     <l n="293">Fingo d'amarlo, e più di giorno in giorno</l>
     <l n="294">gli do speranza d'essergli consorte;</l>
     <l n="295">ma prima contra altri nimici nostri</l>
     <l n="296">dico voler che sua virtù dimostri.</l>
    </lg>
    <lg n="38">
     <l n="297">E quando sol, quando con poca gente</l>
     <l n="298">lo mando a strane imprese e perigliose,</l>
     <l n="299">da farne morir mille agevolmente:</l>
     <l n="300">ma lui successer ben tutte le cose;</l>
     <l n="301">che tornò con vittoria, e fu sovente</l>
     <l n="302">con orribil persone e monstruose,</l>
     <l n="303">con Giganti a battaglia e Lestrigoni,</l>
     <l n="304">ch'erano infesti a nostre regioni.</l>
    </lg>
    <lg n="39">
     <l n="305">Non fu da Euristeo mai, non fu mai tanto</l>
     <l n="306">da la matrigna esercitato Alcide</l>
     <l n="307">in Lerna, in Nemea, in Tracia, in Erimanto,</l>
     <l n="308">alle valli d'Etolia, alle Numide,</l>
     <l n="309">sul Tevre, su l'Ibero e altrove; quanto</l>
     <l n="310">con prieghi finti e con voglie omicide</l>
     <l n="311">esercitato fu da me il mio amante,</l>
     <l n="312">cercando io pur di torlomi davante.</l>
    </lg>
    <lg n="40">
     <l n="313">Né potendo venire al primo intento,</l>
     <l n="314">vengone ad un di non minore effetto:</l>
     <l n="315">gli fo quei tutti ingiuriar, ch'io sento</l>
     <l n="316">che per lui sono, e a tutti in odio il metto.</l>
     <l n="317">Egli che non sentia maggior contento</l>
     <l n="318">che d'ubbidirmi, senza alcun rispetto</l>
     <l n="319">le mani ai cenni miei sempre avea pronte,</l>
     <l n="320">senza guardare un più d'un altro in fronte.</l>
    </lg>
    <lg n="41">
     <l n="321">Poi che mi fu, per questo mezzo, aviso</l>
     <l n="322">spento aver del mio padre ogni nimico,</l>
     <l n="323">e per lui stesso Alceste aver conquiso,</l>
     <l n="324">che non si avea, per noi, lasciato amico;</l>
     <l n="325">quel ch'io gli avea con simulato viso</l>
     <l n="326">celato fin allor, chiaro gli esplìco:</l>
     <l n="327">che grave e capitale odio gli porto,</l>
     <l n="328">e pur tuttavia cerco che sia morto.</l>
    </lg>
    <lg n="42">
     <l n="329">Considerando poi, s'io lo facessi,</l>
     <l n="330">ch'in publica ignominia ne verrei</l>
     <l n="331">(sapeasi troppo quanto io gli dovessi,</l>
     <l n="332">e crudel detta sempre ne sarei),</l>
     <l n="333">mi parve fare assai ch'io gli togliessi</l>
     <l n="334">di mai venir più inanzi agli occhi miei.</l>
     <l n="335">Né veder né parlar mai più gli vòlsi,</l>
     <l n="336">né messo udi', né lettera ne tolsi.</l>
    </lg>
    <lg n="43">
     <l n="337">Questa mia ingratitudine gli diede</l>
     <l n="338">tanto martìr, ch'al fin dal dolor vinto,</l>
     <l n="339">e dopo un lungo domandar mercede,</l>
     <l n="340">infermo cadde, e ne rimase estinto.</l>
     <l n="341">Per pena ch'al fallir mio si richiede,</l>
     <l n="342">or gli occhi ho lacrimosi, e il viso tinto</l>
     <l n="343">del negro fumo: e così avrò in eterno;</l>
     <l n="344">che nulla redenzione è ne l'inferno. -</l>
    </lg>
    <lg n="44">
     <l n="345">Poi che non parla più Lidia infelice,</l>
     <l n="346">va il duca per saper s'altri vi stanzi:</l>
     <l n="347">ma la caligine alta ch'era ultrice</l>
     <l n="348">de l'opre ingrate, sì gl'ingrossa inanzi,</l>
     <l n="349">ch'andare un palmo sol più non gli lice;</l>
     <l n="350">anzi a forza tornar gli conviene, anzi,</l>
     <l n="351">perché la vita non gli sia intercetta</l>
     <l n="352">dal fumo, i passi accelerar con fretta.</l>
    </lg>
    <lg n="45">
     <l n="353">Il mutar spesso de le piante ha vista</l>
     <l n="354">di corso, e non di chi passegia o trotta.</l>
     <l n="355">Tanto, salendo inverso l'erta, acquista,</l>
     <l n="356">che vede dove aperta era la grotta;</l>
     <l n="357">e l'aria, già caliginosa e trista,</l>
     <l n="358">dal lume cominciava ad esser rotta.</l>
     <l n="359">Al fin con molto affanno e grave ambascia</l>
     <l n="360">esce de l'antro, e dietro il fumo lascia.</l>
    </lg>
    <lg n="46">
     <l n="361">E perché del tornar la via sia tronca</l>
     <l n="362">a quelle bestie c'han sì ingorde l'epe,</l>
     <l n="363">raguna sassi, e molti arbori tronca,</l>
     <l n="364">che v'eran qual d'amomo e qual di pepe;</l>
     <l n="365">e come può, dinanzi alla spelonca</l>
     <l n="366">fabrica di sua man quasi una siepe:</l>
     <l n="367">e gli succede così ben quell'opra,</l>
     <l n="368">che più l'arpie non torneran di sopra.</l>
    </lg>
    <lg n="47">
     <l n="369">Il negro fumo de la scura pece,</l>
     <l n="370">mentre egli fu ne la caverna tetra,</l>
     <l n="371">non macchiò sol quel ch'apparia, et infece,</l>
     <l n="372">ma sotto i panni ancora entra e penètra;</l>
     <l n="373">sì che per trovare acqua andar lo fece</l>
     <l n="374">cercando un pezzo; e al fin fuor d'una pietra</l>
     <l n="375">vide una fonte uscir ne la foresta,</l>
     <l n="376">ne la qual si lavò dal piè alla testa.</l>
    </lg>
    <lg n="48">
     <l n="377">Poi monta il volatore, e in aria s'alza</l>
     <l n="378">per giunger di quel monte in su la cima,</l>
     <l n="379">che non lontan con la superna balza</l>
     <l n="380">dal cerchio de la luna esser si stima.</l>
     <l n="381">Tanto è il desir che di veder lo 'ncalza,</l>
     <l n="382">ch'al cielo aspira, e la terra non stima.</l>
     <l n="383">De l'aria più e più sempre guadagna,</l>
     <l n="384">tanto ch'al giogo va de la montagna.</l>
    </lg>
    <lg n="49">
     <l n="385">Zafir, rubini, oro, topazi e perle,</l>
     <l n="386">e diamanti e crisoliti e iacinti</l>
     <l n="387">potriano i fiori assimigliar, che per le</l>
     <l n="388">liete piaggie v'avea l'aura dipinti:</l>
     <l n="389">sì verdi l'erbe, che possendo averle</l>
     <l n="390">qua giù, ne fôran gli smeraldi vinti;</l>
     <l n="391">né men belle degli arbori le frondi,</l>
     <l n="392">e di frutti e di fior sempre fecondi.</l>
    </lg>
    <lg n="50">
     <l n="393">Cantan fra i rami gli augelletti vaghi</l>
     <l n="394">azzurri e bianchi e verdi e rossi e gialli.</l>
     <l n="395">Murmuranti ruscelli e cheti laghi</l>
     <l n="396">di limpidezza vincono i cristalli.</l>
     <l n="397">Una dolce aura che ti par che vaghi</l>
     <l n="398">a un modo sempre e dal suo stil non falli,</l>
     <l n="399">facea sì l'aria tremolar d'intorno,</l>
     <l n="400">che non potea noiar calor del giorno:</l>
    </lg>
    <lg n="51">
     <l n="401">e quella ai fiori, ai pomi e alla verzura</l>
     <l n="402">gli odor diversi depredando giva,</l>
     <l n="403">e di tutti faceva una mistura</l>
     <l n="404">che di soavità l'alma notriva.</l>
     <l n="405">Surgea un palazzo in mezzo alla pianura,</l>
     <l n="406">ch'acceso esser parea di fiamma viva:</l>
     <l n="407">tanto splendore intorno e tanto lume</l>
     <l n="408">raggiava, fuor d'ogni mortal costume.</l>
    </lg>
    <lg n="52">
     <l n="409">Astolfo il suo destrier verso il palagio</l>
     <l n="410">che più di trenta miglia intorno aggira,</l>
     <l n="411">a passo lento fa muovere ad agio,</l>
     <l n="412">e quinci e quindi il bel paese ammira;</l>
     <l n="413">e giudica, appo quel, brutto e malvagio,</l>
     <l n="414">e che sia al cielo et a natura in ira</l>
     <l n="415">questo ch'abitian noi fetido mondo:</l>
     <l n="416">tanto è soave quel, chiaro e giocondo.</l>
    </lg>
    <lg n="53">
     <l n="417">Come egli è presso al luminoso tetto,</l>
     <l n="418">attonito riman di maraviglia;</l>
     <l n="419">che tutto d'una gemma è 'l muro schietto,</l>
     <l n="420">più che carbonchio lucida e vermiglia.</l>
     <l n="421">O stupenda opra, o dedalo architetto!</l>
     <l n="422">Qual fabrica tra noi le rassimiglia?</l>
     <l n="423">Taccia qualunque le mirabil sette</l>
     <l n="424">moli del mondo in tanta gloria mette.</l>
    </lg>
    <lg n="54">
     <l n="425">Nel lucente vestibulo di quella</l>
     <l n="426">felice casa un vecchio al duca occorre,</l>
     <l n="427">che 'l manto ha rosso, e bianca la gonnella,</l>
     <l n="428">che l'un può al latte, e l'altro al minio opporre.</l>
     <l n="429">I crini ha bianchi, e bianca la mascella</l>
     <l n="430">di folta barba ch'al petto discorre;</l>
     <l n="431">et è sì venerabile nel viso,</l>
     <l n="432">ch'un degli eletti par del paradiso.</l>
    </lg>
    <lg n="55">
     <l n="433">Costui con lieta faccia al paladino,</l>
     <l n="434">che riverente era d'arcion disceso,</l>
     <l n="435">disse: - O baron, che per voler divino</l>
     <l n="436">sei nel terrestre paradiso asceso;</l>
     <l n="437">come che né la causa del camino,</l>
     <l n="438">né il fin del tuo desir da te sia inteso,</l>
     <l n="439">pur credi che non senza alto misterio</l>
     <l n="440">venuto sei da l'artico emisperio.</l>
    </lg>
    <lg n="56">
     <l n="441">Per imparar come soccorrer déi</l>
     <l n="442">Carlo, e la santa fé tor di periglio,</l>
     <l n="443">venuto meco a consigliar ti sei</l>
     <l n="444">per così lunga via, senza consiglio.</l>
     <l n="445">Né a tuo saper, né a tua virtù vorrei</l>
     <l n="446">ch'esser qui giunto attribuissi, o figlio;</l>
     <l n="447">che né il tuo corno, né il cavallo alato</l>
     <l n="448">ti valea, se da Dio non t'era dato.</l>
    </lg>
    <lg n="57">
     <l n="449">Ragionerem più ad agio insieme poi,</l>
     <l n="450">e ti dirò come a procedere hai:</l>
     <l n="451">ma prima vienti a ricrear con noi;</l>
     <l n="452">che 'l digiun lungo de' noiarti ormai. -</l>
     <l n="453">Continuando il vecchio i detti suoi,</l>
     <l n="454">fece maravigliare il duca assai,</l>
     <l n="455">quando, scoprendo il nome suo, gli disse</l>
     <l n="456">esser colui che l'evangelio scrisse:</l>
    </lg>
    <lg n="58">
     <l n="457">quel tanto al Redentor caro Giovanni,</l>
     <l n="458">per cui il sermone tra i fratelli uscìo,</l>
     <l n="459">che non dovea per morte finir gli anni;</l>
     <l n="460">sì che fu causa che 'l figliuol di Dio</l>
     <l n="461">a Pietro disse: - Perché pur t'affanni,</l>
     <l n="462">s'io vo' che così aspetti il venir mio? -</l>
     <l n="463">Ben che non disse: egli non de' morire,</l>
     <l n="464">si vede pur che così vòlse dire.</l>
    </lg>
    <lg n="59">
     <l n="465">Quivi fu assunto, e trovò compagnia,</l>
     <l n="466">che prima Enoch, il patriarca, v'era;</l>
     <l n="467">eravi insieme il gran profeta Elia,</l>
     <l n="468">che non han vista ancor l'ultima sera;</l>
     <l n="469">e fuor de l'aria pestilente e ria</l>
     <l n="470">si goderan l'eterna primavera,</l>
     <l n="471">fin che dian segno l'angeliche tube,</l>
     <l n="472">che torni Cristo in su la bianca nube.</l>
    </lg>
    <lg n="60">
     <l n="473">Con accoglienza grata il cavalliero</l>
     <l n="474">fu dai santi alloggiato in una stanza;</l>
     <l n="475">fu provisto in un'altra al suo destriero</l>
     <l n="476">di buona biada, che gli fu a bastanza.</l>
     <l n="477">De' frutti a lui del paradiso diero,</l>
     <l n="478">di tal sapor, ch'a suo giudicio, sanza</l>
     <l n="479">scusa non sono i duo primi parenti,</l>
     <l n="480">se per quei fur sì poco ubbidienti.</l>
    </lg>
    <lg n="61">
     <l n="481">Poi ch'a natura il duca aventuroso</l>
     <l n="482">satisfece di quel che se le debbe,</l>
     <l n="483">come col cibo, così col riposo,</l>
     <l n="484">che tutti e tutti i commodi quivi ebbe;</l>
     <l n="485">lasciando già l'Aurora il vecchio sposo,</l>
     <l n="486">ch'ancor per lunga età mai non l'increbbe,</l>
     <l n="487">si vide incontra ne l'uscir del letto</l>
     <l n="488">il discipul da Dio tanto diletto;</l>
    </lg>
    <lg n="62">
     <l n="489">che lo prese per mano, e seco scórse</l>
     <l n="490">di molte cose di silenzio degne:</l>
     <l n="491">e poi disse: - Figliuol, tu non sai forse</l>
     <l n="492">che in Francia accada, ancor che tu ne vegne.</l>
     <l n="493">Sappi che 'l vostro Orlando, perché torse</l>
     <l n="494">dal camin dritto le commesse insegne,</l>
     <l n="495">è punito da Dio, che più s'accende</l>
     <l n="496">contra chi egli ama più, quando s'offende.</l>
    </lg>
    <lg n="63">
     <l n="497">Il vostro Orlando, a cui nascendo diede</l>
     <l n="498">somma possanza Dio con sommo ardire,</l>
     <l n="499">e fuor de l'uman uso gli concede</l>
     <l n="500">che ferro alcun non lo può mai ferire;</l>
     <l n="501">perché a difesa di sua santa fede</l>
     <l n="502">così voluto l'ha constituire,</l>
     <l n="503">come Sansone incontra a' Filistei</l>
     <l n="504">constituì a difesa degli Ebrei:</l>
    </lg>
    <lg n="64">
     <l n="505">renduto ha il vostro Orlando al suo Signore</l>
     <l n="506">di tanti benefici iniquo merto;</l>
     <l n="507">che quanto aver più lo dovea in favore,</l>
     <l n="508">n'è stato il fedel popul più deserto.</l>
     <l n="509">Sì accecato l'avea l'incesto amore</l>
     <l n="510">d'una pagana, ch'avea già sofferto</l>
     <l n="511">due volte e più venire empio e crudele,</l>
     <l n="512">per dar la morte al suo cugin fedele.</l>
    </lg>
    <lg n="65">
     <l n="513">E Dio per questo fa ch'egli va folle,</l>
     <l n="514">e mostra nudo il ventre, il petto e il fianco;</l>
     <l n="515">e l'intelletto sì gli offusca e tolle,</l>
     <l n="516">che non può altrui conoscere, e sé manco.</l>
     <l n="517">A questa guisa si legge che volle</l>
     <l n="518">Nabuccodonosor Dio punir anco,</l>
     <l n="519">che sette anni il mandò di furor pieno,</l>
     <l n="520">sì che, qual bue, pasceva l'erba e il fieno.</l>
    </lg>
    <lg n="66">
     <l n="521">Ma perch'assai minor del paladino,</l>
     <l n="522">che di Nabucco, è stato pur l'eccesso,</l>
     <l n="523">sol di tre mesi dal voler divino</l>
     <l n="524">a purgar questo error termine è messo.</l>
     <l n="525">Né ad altro effetto per tanto camino</l>
     <l n="526">salir qua su t'ha il Redentor concesso,</l>
     <l n="527">se non perché da noi modo tu apprenda,</l>
     <l n="528">come ad Orlando il suo senno si renda.</l>
    </lg>
    <lg n="67">
     <l n="529">Gli è ver che ti bisogna altro viaggio</l>
     <l n="530">far meco, e tutta abbandonar la terra.</l>
     <l n="531">Nel cerchio de la luna a menar t'aggio,</l>
     <l n="532">che dei pianeti a noi più prossima erra,</l>
     <l n="533">perché la medicina che può saggio</l>
     <l n="534">rendere Orlando, là dentro si serra.</l>
     <l n="535">Come la luna questa notte sia</l>
     <l n="536">sopra noi giunta, ci porremo in via. -</l>
    </lg>
    <lg n="68">
     <l n="537">Di questo e d'altre cose fu diffuso</l>
     <l n="538">il parlar de l'apostolo quel giorno.</l>
     <l n="539">Ma poi che 'l sol s'ebbe nel mar rinchiuso,</l>
     <l n="540">e sopra lor levò la luna il corno,</l>
     <l n="541">un carro apparecchiòsi, ch'era ad uso</l>
     <l n="542">d'andar scorrendo per quei cieli intorno:</l>
     <l n="543">quel già ne le montagne di Giudea</l>
     <l n="544">da' mortali occhi Elia levato avea.</l>
    </lg>
    <lg n="69">
     <l n="545">Quattro destrier via più che fiamma rossi</l>
     <l n="546">al giogo il santo evangelista aggiunse;</l>
     <l n="547">e poi che con Astolfo rassettossi,</l>
     <l n="548">e prese il freno, inverso il ciel li punse.</l>
     <l n="549">Ruotando il carro, per l'aria levossi,</l>
     <l n="550">e tosto in mezzo il fuoco eterno giunse;</l>
     <l n="551">che 'l vecchio fe' miracolosamente,</l>
     <l n="552">che, mentre lo passâr, non era ardente.</l>
    </lg>
    <lg n="70">
     <l n="553">Tutta la sfera varcano del fuoco,</l>
     <l n="554">et indi vanno al regno de la luna.</l>
     <l n="555">Veggon per la più parte esser quel loco</l>
     <l n="556">come un acciar che non ha macchia alcuna;</l>
     <l n="557">e lo trovano uguale, o minor poco</l>
     <l n="558">di ciò ch'in questo globo si raguna,</l>
     <l n="559">in questo ultimo globo de la terra,</l>
     <l n="560">mettendo il mar che la circonda e serra.</l>
    </lg>
    <lg n="71">
     <l n="561">Quivi ebbe Astolfo doppia maraviglia:</l>
     <l n="562">che quel paese appresso era sì grande,</l>
     <l n="563">il quale a un picciol tondo rassimiglia</l>
     <l n="564">a noi che lo miriam da queste bande;</l>
     <l n="565">e ch'aguzzar conviengli ambe le ciglia,</l>
     <l n="566">s'indi la terra e 'l mar ch'intorno spande</l>
     <l n="567">discerner vuol; che non avendo luce,</l>
     <l n="568">l'imagin lor poco alta si conduce.</l>
    </lg>
    <lg n="72">
     <l n="569">Altri fiumi, altri laghi, altre campagne</l>
     <l n="570">sono là su, che non son qui tra noi;</l>
     <l n="571">altri piani, altre valli, altre montagne,</l>
     <l n="572">c'han le cittadi, hanno i castelli suoi,</l>
     <l n="573">con case de le quai mai le più magne</l>
     <l n="574">non vide il paladin prima né poi:</l>
     <l n="575">e vi sono ample e solitarie selve,</l>
     <l n="576">ove le ninfe ognor cacciano belve.</l>
    </lg>
    <lg n="73">
     <l n="577">Non stette il duca a ricercare il tutto;</l>
     <l n="578">che là non era asceso a quello effetto.</l>
     <l n="579">Da l'apostolo santo fu condutto</l>
     <l n="580">in un vallon fra due montagne istretto,</l>
     <l n="581">ove mirabilmente era ridutto</l>
     <l n="582">ciò che si perde o per nostro diffetto,</l>
     <l n="583">o per colpa di tempo o di Fortuna:</l>
     <l n="584">ciò che si perde qui, là si raguna.</l>
    </lg>
    <lg n="74">
     <l n="585">Non pur di regni o di ricchezze parlo,</l>
     <l n="586">in che la ruota instabile lavora;</l>
     <l n="587">ma di quel ch'in poter di tor, di darlo</l>
     <l n="588">non ha Fortuna, intender voglio ancora.</l>
     <l n="589">Molta fama è là su, che, come tarlo,</l>
     <l n="590">il tempo al lungo andar qua giù divora:</l>
     <l n="591">là su infiniti prieghi e voti stanno,</l>
     <l n="592">che da noi peccatori a Dio si fanno.</l>
    </lg>
    <lg n="75">
     <l n="593">Le lacrime e i sospiri degli amanti,</l>
     <l n="594">l'inutil tempo che si perde a giuoco,</l>
     <l n="595">e l'ozio lungo d'uomini ignoranti,</l>
     <l n="596">vani disegni che non han mai loco,</l>
     <l n="597">i vani desidèri sono tanti,</l>
     <l n="598">che la più parte ingombran di quel loco:</l>
     <l n="599">ciò che in somma qua giù perdesti mai,</l>
     <l n="600">là su salendo ritrovar potrai.</l>
    </lg>
    <lg n="76">
     <l n="601">Passando il paladin per quelle biche,</l>
     <l n="602">or di questo or di quel chiede alla guida.</l>
     <l n="603">Vide un monte di tumide vesiche,</l>
     <l n="604">che dentro parea aver tumulti e grida;</l>
     <l n="605">e seppe ch'eran le corone antiche</l>
     <l n="606">e degli Assirii e de la terra lida,</l>
     <l n="607">e de' Persi e de' Greci, che già furo</l>
     <l n="608">incliti, et or n'è quasi il nome oscuro.</l>
    </lg>
    <lg n="77">
     <l n="609">Ami d'oro e d'argento appresso vede</l>
     <l n="610">in una massa, ch'erano quei doni</l>
     <l n="611">che si fan con speranza di mercede</l>
     <l n="612">ai re, agli avari principi, ai patroni.</l>
     <l n="613">Vede in ghirlande ascosi lacci; e chiede,</l>
     <l n="614">et ode che son tutte adulazioni.</l>
     <l n="615">Di cicale scoppiate imagine hanno</l>
     <l n="616">versi ch'in laude dei signor si fanno.</l>
    </lg>
    <lg n="78">
     <l n="617">Di nodi d'oro e di gemmati ceppi</l>
     <l n="618">vede c'han forma i mal seguiti amori.</l>
     <l n="619">V'eran d'aquile artigli; e che fur, seppi,</l>
     <l n="620">l'autorità ch'ai suoi dànno i signori.</l>
     <l n="621">I mantici ch'intorno han pieni i greppi,</l>
     <l n="622">sono i fumi dei principi e i favori</l>
     <l n="623">che dànno un tempo ai ganimedi suoi,</l>
     <l n="624">che se ne van col fior degli anni poi.</l>
    </lg>
    <lg n="79">
     <l n="625">Ruine di cittadi e di castella</l>
     <l n="626">stavan con gran tesor quivi sozzopra.</l>
     <l n="627">Domanda, e sa che son trattati, e quella</l>
     <l n="628">congiura che sì mal par che si cuopra.</l>
     <l n="629">Vide serpi con faccia di donzella,</l>
     <l n="630">di monetieri e di ladroni l'opra:</l>
     <l n="631">poi vide boccie rotte di più sorti,</l>
     <l n="632">ch'era il servir de le misere corti.</l>
    </lg>
    <lg n="80">
     <l n="633">Di versate minestre una gran massa</l>
     <l n="634">vede, e domanda al suo dottor ch'importe.</l>
     <l n="635">- L'elemosina è (dice) che si lassa</l>
     <l n="636">alcun, che fatta sia dopo la morte. -</l>
     <l n="637">Di varii fiori ad un gran monte passa,</l>
     <l n="638">ch'ebbe già buono odore, or putia forte.</l>
     <l n="639">Questo era il dono (se però dir lece)</l>
     <l n="640">che Constantino al buon Silvestro fece.</l>
    </lg>
    <lg n="81">
     <l n="641">Vide gran copia di panie con visco,</l>
     <l n="642">ch'erano, o donne, le bellezze vostre.</l>
     <l n="643">Lungo sarà, se tutte in verso ordisco</l>
     <l n="644">le cose che gli fur quivi dimostre;</l>
     <l n="645">che dopo mille e mille io non finisco,</l>
     <l n="646">e vi son tutte l'occurrenzie nostre:</l>
     <l n="647">sol la pazzia non v'è poca né assai;</l>
     <l n="648">che sta qua giù, né se ne parte mai.</l>
    </lg>
    <lg n="82">
     <l n="649">Quivi ad alcuni giorni e fatti sui,</l>
     <l n="650">ch'egli già avea perduti, si converse;</l>
     <l n="651">che se non era interprete con lui,</l>
     <l n="652">non discernea le forme lor diverse.</l>
     <l n="653">Poi giunse a quel che par sì averlo a nui,</l>
     <l n="654">che mai per esso a Dio voti non fêrse;</l>
     <l n="655">io dico il senno: e n'era quivi un monte,</l>
     <l n="656">solo assai più che l'altre cose conte.</l>
    </lg>
    <lg n="83">
     <l n="657">Era come un liquor suttile e molle,</l>
     <l n="658">atto a esalar, se non si tien ben chiuso;</l>
     <l n="659">e si vedea raccolto in varie ampolle,</l>
     <l n="660">qual più, qual men capace, atte a quell'uso.</l>
     <l n="661">Quella è maggior di tutte, in che del folle</l>
     <l n="662">signor d'Anglante era il gran senno infuso;</l>
     <l n="663">e fu da l'altre conosciuta, quando</l>
     <l n="664">avea scritto di fuor: "Senno d'Orlando".</l>
    </lg>
    <lg n="84">
     <l n="665">E così tutte l'altre avean scritto anco</l>
     <l n="666">il nome di color di chi fu il senno.</l>
     <l n="667">Del suo gran parte vide il duca franco;</l>
     <l n="668">ma molto più maravigliar lo fenno</l>
     <l n="669">molti ch'egli credea che dramma manco</l>
     <l n="670">non dovessero averne, e quivi denno</l>
     <l n="671">chiara notizia che ne tenean poco;</l>
     <l n="672">che molta quantità n'era in quel loco.</l>
    </lg>
    <lg n="85">
     <l n="673">Altri in amar lo perde, altri in onori,</l>
     <l n="674">altri in cercar, scorrendo il mar, richezze;</l>
     <l n="675">altri ne le speranze de' signori,</l>
     <l n="676">altri dietro alle magiche sciocchezze;</l>
     <l n="677">altri in gemme, altri in opre di pittori,</l>
     <l n="678">et altri in altro che più d'altro aprezze.</l>
     <l n="679">Di sofisti e d'astrologhi raccolto,</l>
     <l n="680">e di poeti ancor ve n'era molto.</l>
    </lg>
    <lg n="86">
     <l n="681">Astolfo tolse il suo; che gliel concesse</l>
     <l n="682">lo scrittor de l'oscura Apocalisse.</l>
     <l n="683">L'ampolla in ch'era al naso sol si messe,</l>
     <l n="684">e par che quello al luogo suo ne gisse:</l>
     <l n="685">e che Turpin da indi in qua confesse</l>
     <l n="686">ch'Astolfo lungo tempo saggio visse;</l>
     <l n="687">ma ch'uno error che fece poi, fu quello</l>
     <l n="688">ch'un'altra volta gli levò il cervello.</l>
    </lg>
    <lg n="87">
     <l n="689">La più capace e piena ampolla, ov'era</l>
     <l n="690">il senno che solea far savio il conte,</l>
     <l n="691">Astolfo tolle; e non è sì leggiera,</l>
     <l n="692">come stimò, con l'altre essendo a monte.</l>
     <l n="693">Prima che 'l paladin da quella sfera</l>
     <l n="694">piena di luce alle più basse smonte,</l>
     <l n="695">menato fu da l'apostolo santo</l>
     <l n="696">in un palagio ov'era un fiume a canto;</l>
    </lg>
    <lg n="88">
     <l n="697">ch'ogni sua stanza avea piena di velli</l>
     <l n="698">di lin, di seta, di coton, di lana,</l>
     <l n="699">tinti in varii colori e brutti e belli.</l>
     <l n="700">Nel primo chiostro una femina cana</l>
     <l n="701">fila a un aspo traea da tutti quelli,</l>
     <l n="702">come veggiàn l'estate la villana</l>
     <l n="703">traer dai bachi le bagnate spoglie,</l>
     <l n="704">quando la nuova seta si raccoglie.</l>
    </lg>
    <lg n="89">
     <l n="705">V'è chi, finito un vello, rimettendo</l>
     <l n="706">ne viene un altro, e chi ne porta altronde:</l>
     <l n="707">un'altra de le filze va scegliendo</l>
     <l n="708">il bel dal brutto che quella confonde.</l>
     <l n="709">- Che lavor si fa qui, ch'io non l'intendo? -</l>
     <l n="710">dice a Giovanni Astolfo; e quel risponde:</l>
     <l n="711">- Le vecchie son le Parche, che con tali</l>
     <l n="712">stami filano vite a voi mortali.</l>
    </lg>
    <lg n="90">
     <l n="713">Quanto dura un de' velli, tanto dura</l>
     <l n="714">l'umana vita, e non di più un momento.</l>
     <l n="715">Qui tien l'occhio e la Morte e la Natura,</l>
     <l n="716">per saper l'ora ch'un debba esser spento.</l>
     <l n="717">Sceglier le belle fila ha l'altra cura,</l>
     <l n="718">perché si tesson poi per ornamento</l>
     <l n="719">del paradiso; e dei più brutti stami</l>
     <l n="720">si fan per li dannati aspri legami. -</l>
    </lg>
    <lg n="91">
     <l n="721">Di tutti i velli ch'erano già messi</l>
     <l n="722">in aspo, e scelti a farne altro lavoro,</l>
     <l n="723">erano in brevi piastre i nomi impressi,</l>
     <l n="724">altri di ferro, altri d'argento o d'oro:</l>
     <l n="725">e poi fatti n'avean cumuli spessi,</l>
     <l n="726">de' quali, senza mai farvi ristoro,</l>
     <l n="727">portarne via non si vedea mai stanco</l>
     <l n="728">un vecchio, e ritornar sempre per anco.</l>
    </lg>
    <lg n="92">
     <l n="729">Era quel vecchio sì espedito e snello,</l>
     <l n="730">che per correr parea che fosse nato;</l>
     <l n="731">e da quel monte il lembo del mantello</l>
     <l n="732">portava pien del nome altrui segnato.</l>
     <l n="733">Ove n'andava, e perché facea quello,</l>
     <l n="734">ne l'altro canto vi sarà narrato,</l>
     <l n="735">se d'averne piacer segno farete</l>
     <l n="736">con quella grata udienza che solete.</l>
    </lg>
   </lg>
  </body>
 </text>
</TEI>