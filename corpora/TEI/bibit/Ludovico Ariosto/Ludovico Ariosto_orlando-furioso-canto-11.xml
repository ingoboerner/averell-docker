<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Orlando Furioso - Canto 11</title>
    <author>Ludovico Ariosto</author>
   </titleStmt>
   <extent>
    <measure unit="stanza">83</measure>
    <measure unit="line">664</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_orlando-furioso-canto-11</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Orlando Furioso - Canto 11</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Orlando Furioso - Canto 11</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Quantunque debil freno a mezzo il corso</l>
     <l n="2">animoso destrier spesso raccolga,</l>
     <l n="3">raro è però che di ragione il morso</l>
     <l n="4">libidinosa furia a dietro volga,</l>
     <l n="5">quando il piacere ha in pronto; a guisa d'orso</l>
     <l n="6">che dal mel non sì tosto si distolga,</l>
     <l n="7">poi che gli n'è venuto odore al naso,</l>
     <l n="8">o qualche stilla ne gustò sul vaso.</l>
    </lg>
    <lg n="2">
     <l n="9">Qual raggion fia che 'l buon Ruggier raffrene,</l>
     <l n="10">sì che non voglia ora pigliar diletto</l>
     <l n="11">d'Angelica gentil che nuda tiene</l>
     <l n="12">nel solitario e commodo boschetto?</l>
     <l n="13">Di Bradamante più non gli soviene,</l>
     <l n="14">che tanto aver solea fissa nel petto:</l>
     <l n="15">e se gli ne sovien pur come prima,</l>
     <l n="16">pazzo è se questa ancor non prezza e stima;</l>
    </lg>
    <lg n="3">
     <l n="17">con la qual non saria stato quel crudo</l>
     <l n="18">Zenocrate di lui più continente.</l>
     <l n="19">Gittato avea Ruggier l'asta e lo scudo,</l>
     <l n="20">e si traea l'altre arme impaziente;</l>
     <l n="21">quando abbassando pel bel corpo ignudo</l>
     <l n="22">la donna gli occhi vergognosamente,</l>
     <l n="23">si vide in dito il prezioso annello</l>
     <l n="24">che già le tolse ad Albracca Brunello.</l>
    </lg>
    <lg n="4">
     <l n="25">Questo è l'annel ch'ella portò già in Francia</l>
     <l n="26">la prima volta che fe' quel camino</l>
     <l n="27">col fratel suo, che v'arrecò la lancia,</l>
     <l n="28">la qual fu poi d'Astolfo paladino.</l>
     <l n="29">Con questo fe' gl'incanti uscire in ciancia</l>
     <l n="30">di Malagigi al petron di Merlino;</l>
     <l n="31">con questo Orlando et altri una matina</l>
     <l n="32">tolse di servitù di Dragontina;</l>
    </lg>
    <lg n="5">
     <l n="33">con questo uscì invisibil de la torre</l>
     <l n="34">dove l'avea richiusa un vecchio rio.</l>
     <l n="35">A che voglio io tutte sue prove accôrre,</l>
     <l n="36">se le sapete voi così come io?</l>
     <l n="37">Brunel sin nel giron lel venne a tôrre;</l>
     <l n="38">ch'Agramante d'averlo ebbe disio.</l>
     <l n="39">Da indi in qua sempre Fortuna a sdegno</l>
     <l n="40">ebbe costei, fin che le tolse il regno.</l>
    </lg>
    <lg n="6">
     <l n="41">Or che sel vede, come ho detto, in mano,</l>
     <l n="42">sì di stupore e d'allegrezza è piena,</l>
     <l n="43">che quasi dubbia di sognarsi invano,</l>
     <l n="44">agli occhi, alla man sua dà fede a pena.</l>
     <l n="45">Del dito se lo leva, e a mano a mano</l>
     <l n="46">sel chiude in bocca: e in men che non balena,</l>
     <l n="47">così dagli occhi di Ruggier si cela,</l>
     <l n="48">come fa il sol quando la nube il vela.</l>
    </lg>
    <lg n="7">
     <l n="49">Ruggier pur d'ogn'intorno riguardava,</l>
     <l n="50">e s'aggirava a cerco come un matto;</l>
     <l n="51">ma poi che de l'annel si ricordava,</l>
     <l n="52">scornato vi rimase e stupefatto:</l>
     <l n="53">e la sua inavvertenza bestemiava,</l>
     <l n="54">e la donna accusava di quello atto</l>
     <l n="55">ingrato e discortese, che renduto</l>
     <l n="56">in ricompensa gli era del suo aiuto.</l>
    </lg>
    <lg n="8">
     <l n="57">- Ingrata damigella, è questo quello</l>
     <l n="58">guiderdone (dicea), che tu mi rendi?</l>
     <l n="59">che più tosto involar vogli l'annello,</l>
     <l n="60">ch'averlo in don. Perché da me nol prendi?</l>
     <l n="61">Non pur quel, ma lo scudo e il destrier snello</l>
     <l n="62">e me ti dono, e come vuoi mi spendi;</l>
     <l n="63">sol che 'l bel viso tuo non mi nascondi.</l>
     <l n="64">Io so, crudel, che m'odi, e non rispondi. -</l>
    </lg>
    <lg n="9">
     <l n="65">Così dicendo, intorno alla fontana</l>
     <l n="66">brancolando n'andava come cieco.</l>
     <l n="67">Oh quante volte abbracciò l'aria vana,</l>
     <l n="68">sperando la donzella abbracciar seco!</l>
     <l n="69">Quella, che s'era già fatta lontana,</l>
     <l n="70">mai non cessò d'andar, che giunse a un speco</l>
     <l n="71">che sotto un monte era capace e grande,</l>
     <l n="72">dove al bisogno suo trovò vivande.</l>
    </lg>
    <lg n="10">
     <l n="73">Quivi un vecchio pastor, che di cavalle</l>
     <l n="74">un grande armento avea, facea soggiorno.</l>
     <l n="75">Le iumente pascean giù per la valle</l>
     <l n="76">le tenere erbe ai freschi rivi intorno.</l>
     <l n="77">Di qua di là da l'antro erano stalle,</l>
     <l n="78">dove fuggìano il sol del mezzo giorno.</l>
     <l n="79">Angelica quel dì lunga dimora</l>
     <l n="80">là dentro fece, e non fu vista ancora.</l>
    </lg>
    <lg n="11">
     <l n="81">E circa il vespro, poi che rifrescossi,</l>
     <l n="82">e le fu aviso esser posata assai,</l>
     <l n="83">in certi drappi rozzi aviluppossi,</l>
     <l n="84">dissimil troppo ai portamenti gai,</l>
     <l n="85">che verdi, gialli, persi, azzurri e rossi</l>
     <l n="86">ebbe, e di quante foggie furon mai.</l>
     <l n="87">Non le può tor però tanto umil gonna,</l>
     <l n="88">che bella non rassembri e nobil donna.</l>
    </lg>
    <lg n="12">
     <l n="89">Taccia chi loda Fillide, o Neera,</l>
     <l n="90">o Amarilli, o Galatea fugace;</l>
     <l n="91">che d'esse alcuna sì bella non era,</l>
     <l n="92">Titiro e Melibeo, con vostra pace.</l>
     <l n="93">La bella donna tra' fuor de la schiera</l>
     <l n="94">de le iumente una che più le piace.</l>
     <l n="95">Allora allora se le fece inante</l>
     <l n="96">un pensier di tornarsene in Levante.</l>
    </lg>
    <lg n="13">
     <l n="97">Ruggiero intanto, poi ch'ebbe gran pezzo</l>
     <l n="98">indarno atteso s'ella si scopriva,</l>
     <l n="99">e che s'avide del suo error da sezzo;</l>
     <l n="100">che non era vicina e non l'udiva;</l>
     <l n="101">dove lasciato avea il cavallo, avezzo</l>
     <l n="102">in cielo e in terra, a rimontar veniva:</l>
     <l n="103">e ritrovò che s'avea tratto il morso,</l>
     <l n="104">e salia in aria a più libero corso.</l>
    </lg>
    <lg n="14">
     <l n="105">Fu grave e mala aggiunta all'altro danno</l>
     <l n="106">vedersi anco restar senza l'augello.</l>
     <l n="107">Questo, non men che 'l feminile inganno,</l>
     <l n="108">gli preme al cor; ma più che questo e quello,</l>
     <l n="109">gli preme e fa sentir noioso affanno</l>
     <l n="110">l'aver perduto il prezioso annello;</l>
     <l n="111">per le virtù non tanto ch'in lui sono,</l>
     <l n="112">quanto che fu de la sua donna dono.</l>
    </lg>
    <lg n="15">
     <l n="113">Oltremodo dolente si ripose</l>
     <l n="114">indosso l'arme, e lo scudo alle spalle;</l>
     <l n="115">dal mar slungossi, e per le piaggie erbose</l>
     <l n="116">prese il camin verso una larga valle,</l>
     <l n="117">dove per mezzo all'alte selve ombrose</l>
     <l n="118">vide il più largo e 'l più segnato calle.</l>
     <l n="119">Non molto va, ch'a destra, ove più folta</l>
     <l n="120">è quella selva, un gran strepito ascolta.</l>
    </lg>
    <lg n="16">
     <l n="121">Strepito ascolta e spaventevol suono</l>
     <l n="122">d'arme percosse insieme; onde s'affretta</l>
     <l n="123">tra pianta e pianta: e truova dui, che sono</l>
     <l n="124">a gran battaglia in poca piazza e stretta.</l>
     <l n="125">Non s'hanno alcun riguardo né perdono,</l>
     <l n="126">per far, non so di che, dura vendetta.</l>
     <l n="127">L'uno è gigante, alla sembianza fiero;</l>
     <l n="128">ardito l'altro e franco cavalliero.</l>
    </lg>
    <lg n="17">
     <l n="129">E questo con lo scudo e con la spada,</l>
     <l n="130">di qua di là saltando, si difende,</l>
     <l n="131">perché la mazza sopra non gli cada,</l>
     <l n="132">con che il gigante a due man sempre offende.</l>
     <l n="133">Giace morto il cavallo in su la strada.</l>
     <l n="134">Ruggier si ferma, e alla battaglia attende;</l>
     <l n="135">e tosto inchina l'animo, e disia</l>
     <l n="136">che vincitore il cavallier ne sia.</l>
    </lg>
    <lg n="18">
     <l n="137">Non che per questo gli dia alcuno aiuto;</l>
     <l n="138">ma si tira da parte, e sta a vedere.</l>
     <l n="139">Ecco col baston grave il più membruto</l>
     <l n="140">sopra l'elmo a due man del minor fere.</l>
     <l n="141">De la percossa è il cavallier caduto:</l>
     <l n="142">l'altro, che 'l vide attonito giacere,</l>
     <l n="143">per dargli morte l'elmo gli dislaccia;</l>
     <l n="144">e fa sì che Ruggier lo vede in faccia.</l>
    </lg>
    <lg n="19">
     <l n="145">Vede Ruggier de la sua dolce e bella</l>
     <l n="146">e carissima donna Bradamante</l>
     <l n="147">scoperto il viso; e lei vede esser quella</l>
     <l n="148">a cui dar morte vuol l'empio gigante:</l>
     <l n="149">sì che a battaglia subito l'appella,</l>
     <l n="150">e con la spada nuda si fa inante:</l>
     <l n="151">ma quel, che nuova pugna non attende,</l>
     <l n="152">la donna tramortita in braccio prende;</l>
    </lg>
    <lg n="20">
     <l n="153">e se l'arreca in spalla, e via la porta,</l>
     <l n="154">come lupo talor piccolo agnello,</l>
     <l n="155">o l'aquila portar ne l'ugna torta</l>
     <l n="156">suole o colombo o simile altro augello.</l>
     <l n="157">Vede Ruggier quanto il suo aiuto importa,</l>
     <l n="158">e vien correndo a più poter; ma quello</l>
     <l n="159">con tanta fretta i lunghi passi mena,</l>
     <l n="160">che con gli occhi Ruggier lo segue a pena.</l>
    </lg>
    <lg n="21">
     <l n="161">Così correndo l'uno, e seguitando</l>
     <l n="162">l'altro, per un sentiero ombroso e fosco,</l>
     <l n="163">che sempre si venìa più dilatando,</l>
     <l n="164">in un gran prato uscîr fuor di quel bosco.</l>
     <l n="165">Non più di questo; ch'io ritorno a Orlando,</l>
     <l n="166">che 'l fulgur che portò già il re Cimosco,</l>
     <l n="167">avea gittato in mar nel maggior fondo,</l>
     <l n="168">acciò mai più non si trovasse al mondo.</l>
    </lg>
    <lg n="22">
     <l n="169">Ma poco ci giovò: che 'l nimico empio</l>
     <l n="170">de l'umana natura, il qual del telo</l>
     <l n="171">fu l'inventor, ch'ebbe da quel l'esempio,</l>
     <l n="172">ch'apre le nubi e in terra vien dal cielo;</l>
     <l n="173">con quasi non minor di quello scempio</l>
     <l n="174">che ci diè quando Eva ingannò col melo,</l>
     <l n="175">lo fece ritrovar da un negromante,</l>
     <l n="176">al tempo de' nostri avi, o poco inante.</l>
    </lg>
    <lg n="23">
     <l n="177">La machina infernal, di più di cento</l>
     <l n="178">passi d'acqua ove ste' ascosa molt'anni,</l>
     <l n="179">al sommo tratta per incantamento,</l>
     <l n="180">prima portata fu tra gli Alamanni;</l>
     <l n="181">li quali uno et un altro esperimento</l>
     <l n="182">facendone, e il demonio a' nostri danni</l>
     <l n="183">assuttigliando lor via più la mente,</l>
     <l n="184">ne ritrovaro l'uso finalmente.</l>
    </lg>
    <lg n="24">
     <l n="185">Italia e Francia e tutte l'altre bande</l>
     <l n="186">del mondo han poi la crudele arte appresa.</l>
     <l n="187">Alcuno il bronzo in cave forme spande,</l>
     <l n="188">che liquefatto ha la fornace accesa;</l>
     <l n="189">bùgia altri il ferro; e chi picciol, chi grande</l>
     <l n="190">il vaso forma, che più e meno pesa:</l>
     <l n="191">e qual bombarda e qual nomina scoppio,</l>
     <l n="192">qual semplice cannon, qual cannon doppio;</l>
    </lg>
    <lg n="25">
     <l n="193">qual sagra, qual falcon, qual colubrina</l>
     <l n="194">sento nomar, come al suo autor più agrada;</l>
     <l n="195">che 'l ferro spezza, e i marmi apre e ruina,</l>
     <l n="196">e ovunque passa si fa dar la strada.</l>
     <l n="197">Rendi, miser soldato, alla fucina</l>
     <l n="198">pur tutte l'arme c'hai, fin alla spada;</l>
     <l n="199">e in spalla un scoppio o un arcobugio prendi;</l>
     <l n="200">che senza, io so, non toccherai stipendi.</l>
    </lg>
    <lg n="26">
     <l n="201">Come trovasti, o scelerata e brutta</l>
     <l n="202">invenzion, mai loco in uman core?</l>
     <l n="203">Per te la militar gloria è distrutta,</l>
     <l n="204">per te il mestier de l'arme è senza onore;</l>
     <l n="205">per te è il valore e la virtù ridutta,</l>
     <l n="206">che spesso par del buono il rio migliore:</l>
     <l n="207">non più la gagliardia, non più l'ardire</l>
     <l n="208">per te può in campo al paragon venire.</l>
    </lg>
    <lg n="27">
     <l n="209">Per te son giti et anderan sotterra</l>
     <l n="210">tanti signori e cavallieri tanti,</l>
     <l n="211">prima che sia finita questa guerra,</l>
     <l n="212">che 'l mondo, ma più Italia, ha messo in pianti;</l>
     <l n="213">che s'io v'ho detto, il detto mio non erra,</l>
     <l n="214">che ben fu il più crudele e il più di quanti</l>
     <l n="215">mai furo al mondo ingegni empii e maligni,</l>
     <l n="216">ch'imaginò sì abominosi ordigni.</l>
    </lg>
    <lg n="28">
     <l n="217">E crederò che Dio, perché vendetta</l>
     <l n="218">ne sia in eterno, nel profondo chiuda</l>
     <l n="219">del cieco abisso quella maladetta</l>
     <l n="220">anima, appresso al maladetto Giuda.</l>
     <l n="221">Ma seguitiamo il cavallier ch'in fretta</l>
     <l n="222">brama trovarsi all'isola d'Ebuda,</l>
     <l n="223">dove le belle donne e delicate</l>
     <l n="224">son per vivanda a un marin mostro date.</l>
    </lg>
    <lg n="29">
     <l n="225">Ma quanto avea più fretta il paladino,</l>
     <l n="226">tanto parea che men l'avesse il vento.</l>
     <l n="227">Spiri o dal lato destro o dal mancino,</l>
     <l n="228">o ne le poppe, sempre è così lento,</l>
     <l n="229">che si può far con lui poco camino;</l>
     <l n="230">e rimanea talvolta in tutto spento:</l>
     <l n="231">soffia talor sì averso, che gli è forza</l>
     <l n="232">o di tornare, o d'ir girando all'orza.</l>
    </lg>
    <lg n="30">
     <l n="233">Fu volontà di Dio che non venisse</l>
     <l n="234">prima che 'l re d'Ibernia in quella parte,</l>
     <l n="235">acciò con più facilità seguisse</l>
     <l n="236">quel ch'udir vi farò fra poche carte.</l>
     <l n="237">Sopra l'isola sorti, Orlando disse</l>
     <l n="238">al suo nochiero: - Or qui potrai fermarte,</l>
     <l n="239">e 'l battel darmi; che portar mi voglio</l>
     <l n="240">senz'altra compagnia sopra lo scoglio.</l>
    </lg>
    <lg n="31">
     <l n="241">E voglio la maggior gomona meco,</l>
     <l n="242">e l'àncora maggior ch'abbi sul legno:</l>
     <l n="243">io ti farò veder perché l'arreco,</l>
     <l n="244">se con quel mostro ad affrontar mi vegno. -</l>
     <l n="245">Gittar fe' in mare il palischermo seco,</l>
     <l n="246">con tutto quel ch'era atto al suo disegno.</l>
     <l n="247">Tutte l'arme lasciò, fuor che la spada;</l>
     <l n="248">e vêr lo scoglio, sol, prese la strada.</l>
    </lg>
    <lg n="32">
     <l n="249">Si tira i remi al petto, e tien le spalle</l>
     <l n="250">volte alla parte ove discender vuole;</l>
     <l n="251">a guisa che del mare o de la valle</l>
     <l n="252">uscendo al lito, il salso granchio suole.</l>
     <l n="253">Era ne l'ora che le chiome gialle</l>
     <l n="254">la bella Aurora avea spiegate al Sole,</l>
     <l n="255">mezzo scoperto ancora e mezzo ascoso,</l>
     <l n="256">non senza sdegno di Titon geloso.</l>
    </lg>
    <lg n="33">
     <l n="257">Fattosi appresso al nudo scoglio, quanto</l>
     <l n="258">potria gagliarda man gittare un sasso,</l>
     <l n="259">gli pare udire e non udire un pianto;</l>
     <l n="260">sì all'orecchie gli vien debole e lasso.</l>
     <l n="261">Tutto si volta sul sinistro canto;</l>
     <l n="262">e posto gli occhi appresso all'onde al basso,</l>
     <l n="263">vede una donna, nuda come nacque,</l>
     <l n="264">legata a un tronco; e i piè le bagnan l'acque.</l>
    </lg>
    <lg n="34">
     <l n="265">Perché gli è ancor lontana, e perché china</l>
     <l n="266">la faccia tien, non ben chi sia discerne.</l>
     <l n="267">Tira in fretta ambi i remi, e s'avicina</l>
     <l n="268">con gran disio di più notizia averne.</l>
     <l n="269">Ma muggiar sente in questo la marina,</l>
     <l n="270">e rimbombar le selve e le caverne:</l>
     <l n="271">gonfiarsi l'onde; et ecco il mostro appare,</l>
     <l n="272">che sotto il petto ha quasi ascoso il mare.</l>
    </lg>
    <lg n="35">
     <l n="273">Come d'oscura valle umida ascende</l>
     <l n="274">nube di pioggia e di tempesta pregna,</l>
     <l n="275">che più che cieca notte si distende</l>
     <l n="276">per tutto 'l mondo, e par che 'l giorno spegna;</l>
     <l n="277">così nuota la fera, e del mar prende</l>
     <l n="278">tanto, che si può dir che tutto il tegna:</l>
     <l n="279">fremono l'onde. Orlando in sé raccolto,</l>
     <l n="280">la mira altier, né cangia cor né volto.</l>
    </lg>
    <lg n="36">
     <l n="281">E come quel ch'avea il pensier ben fermo</l>
     <l n="282">di quanto volea far, si mosse ratto;</l>
     <l n="283">e perché alla donzella essere schermo,</l>
     <l n="284">e la fera assalir potesse a un tratto,</l>
     <l n="285">entrò fra l'orca e lei col palischermo,</l>
     <l n="286">nel fodero lasciando il brando piatto:</l>
     <l n="287">l'àncora con la gomona in man prese;</l>
     <l n="288">poi con gran cor l'orribil mostro attese.</l>
    </lg>
    <lg n="37">
     <l n="289">Tosto che l'orca s'accostò, e scoperse</l>
     <l n="290">nel schifo Orlando con poco intervallo,</l>
     <l n="291">per ingiottirlo tanta bocca aperse,</l>
     <l n="292">ch'entrato un uomo vi saria a cavallo.</l>
     <l n="293">Si spinse Orlando inanzi, e se gl'immerse</l>
     <l n="294">con quella àncora in gola, e s'io non fallo,</l>
     <l n="295">col battello anco; e l'àncora attaccolle</l>
     <l n="296">e nel palato e ne la lingua molle:</l>
    </lg>
    <lg n="38">
     <l n="297">sì che né più si puon calar di sopra,</l>
     <l n="298">né alzar di sotto le mascelle orrende.</l>
     <l n="299">Così chi ne le mine il ferro adopra,</l>
     <l n="300">la terra, ovunque si fa via, suspende,</l>
     <l n="301">che subita ruina non lo cuopra,</l>
     <l n="302">mentre mal cauto al suo lavoro intende.</l>
     <l n="303">Da un amo all'altro l'àncora è tanto alta,</l>
     <l n="304">che non v'arriva Orlando, se non salta.</l>
    </lg>
    <lg n="39">
     <l n="305">Messo il puntello, e fattosi sicuro</l>
     <l n="306">che 'l mostro più serrar non può la bocca,</l>
     <l n="307">stringe la spada, e per quel antro oscuro</l>
     <l n="308">di qua e di là con tagli e punte tocca.</l>
     <l n="309">Come si può, poi che son dentro al muro</l>
     <l n="310">giunti i nimici, ben difender ròcca;</l>
     <l n="311">così difender l'orca si potea</l>
     <l n="312">dal paladin che ne la gola avea.</l>
    </lg>
    <lg n="40">
     <l n="313">Dal dolor vinta, or sopra il mar si lancia,</l>
     <l n="314">e mostra i fianchi e le scagliose schene;</l>
     <l n="315">or dentro vi s'attuffa, e con la pancia</l>
     <l n="316">muove dal fondo e fa salir l'arene.</l>
     <l n="317">Sentendo l'acqua il cavallier di Francia,</l>
     <l n="318">che troppo abonda, a nuoto fuor ne viene:</l>
     <l n="319">lascia l'àncora fitta, e in mano prende</l>
     <l n="320">la fune che da l'àncora depende.</l>
    </lg>
    <lg n="41">
     <l n="321">E con quella ne vien nuotando in fretta</l>
     <l n="322">verso lo scoglio; ove fermato il piede,</l>
     <l n="323">tira l'àncora a sé, ch'in bocca stretta</l>
     <l n="324">con le due punte il brutto mostro fiede.</l>
     <l n="325">L'orca a seguire il canape è constretta</l>
     <l n="326">da quella forza ch'ogni forza eccede,</l>
     <l n="327">da quella forza che più in una scossa</l>
     <l n="328">tira, ch'in dieci un argano far possa.</l>
    </lg>
    <lg n="42">
     <l n="329">Come toro salvatico ch'al corno</l>
     <l n="330">gittar si senta un improviso laccio,</l>
     <l n="331">salta di qua di là, s'aggira intorno,</l>
     <l n="332">si colca e lieva, e non può uscir d'impaccio;</l>
     <l n="333">così fuor del suo antico almo soggiorno</l>
     <l n="334">l'orca tratta per forza di quel braccio,</l>
     <l n="335">con mille guizzi e mille strane ruote</l>
     <l n="336">segue la fune, e scior non se ne puote.</l>
    </lg>
    <lg n="43">
     <l n="337">Di bocca il sangue in tanta copia fonde,</l>
     <l n="338">che questo oggi il mar Rosso si può dire,</l>
     <l n="339">dove in tal guisa ella percuote l'onde,</l>
     <l n="340">ch'insino al fondo le vedreste aprire;</l>
     <l n="341">et or ne bagna il cielo, e il lume asconde</l>
     <l n="342">del chiaro sol: tanto le fa salire.</l>
     <l n="343">Rimbombano al rumor ch'intorno s'ode</l>
     <l n="344">le selve, i monti e le lontane prode.</l>
    </lg>
    <lg n="44">
     <l n="345">Fuor de la grotta il vecchio Proteo, quando</l>
     <l n="346">ode tanto rumor, sopra il mare esce;</l>
     <l n="347">e visto entrare e uscir de l'orca Orlando,</l>
     <l n="348">e al lito trar sì smisurato pesce,</l>
     <l n="349">fugge per l'alto oceano, obliando</l>
     <l n="350">lo sparso gregge: e sì il tumulto cresce,</l>
     <l n="351">che fatto al carro i suoi delfini porre,</l>
     <l n="352">quel dì Nettunno in Etiopia corre.</l>
    </lg>
    <lg n="45">
     <l n="353">Con Melicerta in collo Ino piangendo,</l>
     <l n="354">e le Nereide coi capelli sparsi,</l>
     <l n="355">Glauci e Tritoni e gli altri, non sappiendo</l>
     <l n="356">dove, chi qua chi là van per salvarsi.</l>
     <l n="357">Orlando al lito trasse il pesce orrendo,</l>
     <l n="358">col qual non bisognò più affaticarsi;</l>
     <l n="359">che pel travaglio e per l'avuta pena,</l>
     <l n="360">prima morì, che fosse in su l'arena.</l>
    </lg>
    <lg n="46">
     <l n="361">De l'isola non pochi erano corsi</l>
     <l n="362">a riguardar quella battaglia strana;</l>
     <l n="363">i quai da vana religion rimorsi,</l>
     <l n="364">così sant'opra riputâr profana:</l>
     <l n="365">e dicean che sarebbe un nuovo tôrsi</l>
     <l n="366">Proteo nimico, e attizzar l'ira insana,</l>
     <l n="367">da farli porre il marin gregge in terra,</l>
     <l n="368">e tutta rinovar l'antica guerra;</l>
    </lg>
    <lg n="47">
     <l n="369">e che meglio sarà di chieder pace</l>
     <l n="370">prima all'offeso dio, che peggio accada;</l>
     <l n="371">e questo si farà, quando l'audace</l>
     <l n="372">gittato in mare a placar Proteo vada.</l>
     <l n="373">Come dà fuoco l'una a l'altra face,</l>
     <l n="374">e tosto alluma tutta una contrada,</l>
     <l n="375">così d'un cor ne l'altro si difonde</l>
     <l n="376">l'ira ch'Orlando vuol gittar ne l'onde.</l>
    </lg>
    <lg n="48">
     <l n="377">Chi d'una fromba e chi d'un arco armato,</l>
     <l n="378">chi d'asta, chi di spada, al lito scende;</l>
     <l n="379">e dinanzi e di dietro e d'ogni lato,</l>
     <l n="380">lontano e appresso, a più poter l'offende.</l>
     <l n="381">Di sì bestiale insulto e troppo ingrato</l>
     <l n="382">gran meraviglia il paladin si prende:</l>
     <l n="383">pel mostro ucciso ingiuria far si vede,</l>
     <l n="384">dove aver ne sperò gloria e mercede.</l>
    </lg>
    <lg n="49">
     <l n="385">Ma come l'orso suol, che per le fiere</l>
     <l n="386">menato sia da Rusci o da Lituani,</l>
     <l n="387">passando per la via, poco temere</l>
     <l n="388">l'importuno abbaiar di picciol cani,</l>
     <l n="389">che pur non se li degna di vedere;</l>
     <l n="390">così poco temea di quei villani</l>
     <l n="391">il paladin, che con un soffio solo</l>
     <l n="392">ne potrà fracassar tutto lo stuolo.</l>
    </lg>
    <lg n="50">
     <l n="393">E ben si fece far subito piazza</l>
     <l n="394">che lor si volse, e Durindana prese.</l>
     <l n="395">S'avea creduto quella gente pazza</l>
     <l n="396">che le dovesse far poche contese,</l>
     <l n="397">quando né indosso gli vedea corazza,</l>
     <l n="398">né scudo in braccio, né alcun altro arnese;</l>
     <l n="399">ma non sapea che dal capo alle piante</l>
     <l n="400">dura la pelle avea più che diamante.</l>
    </lg>
    <lg n="51">
     <l n="401">Quel che d'Orlando agli altri far non lece,</l>
     <l n="402">di far degli altri a lui già non è tolto.</l>
     <l n="403">Trenta n'uccise, e furo in tutto diece</l>
     <l n="404">botte, o se più, non le passò di molto.</l>
     <l n="405">Tosto intorno sgombrar l'arena fece;</l>
     <l n="406">e per slegar la donna era già volto,</l>
     <l n="407">quando nuovo tumulto e nuovo grido</l>
     <l n="408">fe' risuonar da un'altra parte il lido.</l>
    </lg>
    <lg n="52">
     <l n="409">Mentre avea il paladin da questa banda</l>
     <l n="410">così tenuto i barbari impediti,</l>
     <l n="411">eran senza contrasto quei d'Irlanda</l>
     <l n="412">da più parte ne l'isola saliti;</l>
     <l n="413">e spenta ogni pietà, strage nefanda</l>
     <l n="414">di quel popul facean per tutti i liti:</l>
     <l n="415">fosse iustizia, o fosse crudeltade,</l>
     <l n="416">né sesso riguardavano né etade.</l>
    </lg>
    <lg n="53">
     <l n="417">Nessun ripar fan gl'isolani, o poco;</l>
     <l n="418">parte, ch'accolti son troppo improviso,</l>
     <l n="419">parte, che poca gente ha il picciol loco,</l>
     <l n="420">e quella poca è di nessuno aviso.</l>
     <l n="421">L'aver fu messo a sacco; messo fuoco</l>
     <l n="422">fu ne le case: il populo fu ucciso:</l>
     <l n="423">le mura fur tutte adeguate al suolo:</l>
     <l n="424">non fu lasciato vivo un capo solo.</l>
    </lg>
    <lg n="54">
     <l n="425">Orlando, come gli appertenga nulla</l>
     <l n="426">l'alto rumor, le stride e la ruina,</l>
     <l n="427">viene a colei che su la pietra brulla</l>
     <l n="428">avea da divorar l'orca marina.</l>
     <l n="429">Guarda, e gli par conoscer la fanciulla;</l>
     <l n="430">e più gli pare, e più che s'avicina:</l>
     <l n="431">gli pare Olimpia; et era Olimpia certo,</l>
     <l n="432">che di sua fede ebbe sì iniquo merto.</l>
    </lg>
    <lg n="55">
     <l n="433">Misera Olimpia! a cui dopo lo scorno</l>
     <l n="434">che gli fe' Amore, anco Fortuna cruda</l>
     <l n="435">mandò i corsari (e fu il medesmo giorno),</l>
     <l n="436">che la portaro all'isola d'Ebuda.</l>
     <l n="437">Riconosce ella Orlando nel ritorno</l>
     <l n="438">che fa allo scoglio: ma perch'ella è nuda,</l>
     <l n="439">tien basso il capo; e non che non gli parli,</l>
     <l n="440">ma gli occhi non ardisce al viso alzarli.</l>
    </lg>
    <lg n="56">
     <l n="441">Orlando domandò ch'iniqua sorte</l>
     <l n="442">l'avesse fatta all'isola venire</l>
     <l n="443">di là dove lasciata col consorte</l>
     <l n="444">lieta l'avea quanto si può più dire.</l>
     <l n="445">- Non so (disse ella) s'io v'ho, che la morte</l>
     <l n="446">voi mi schivaste, grazie a riferire,</l>
     <l n="447">o da dolermi che per voi non sia</l>
     <l n="448">oggi finita la miseria mia.</l>
    </lg>
    <lg n="57">
     <l n="449">Io v'ho da ringraziar ch'una maniera</l>
     <l n="450">di morir mi schivaste troppo enorme;</l>
     <l n="451">che troppo saria enorme, se la fera</l>
     <l n="452">nel brutto ventre avesse avuto a porme.</l>
     <l n="453">Ma già non vi ringrazio ch'io non pèra;</l>
     <l n="454">che morte sol può di miseria tôrme:</l>
     <l n="455">ben vi ringrazierò, se da voi darmi</l>
     <l n="456">quella vedrò, che d'ogni duol può trarmi. -</l>
    </lg>
    <lg n="58">
     <l n="457">Poi con gran pianto seguitò, dicendo</l>
     <l n="458">come lo sposo suo l'avea tradita;</l>
     <l n="459">che la lasciò su l'isola dormendo,</l>
     <l n="460">donde ella poi fu dai corsar rapita.</l>
     <l n="461">E mentre ella parlava, rivolgendo</l>
     <l n="462">s'andava in quella guisa che scolpita</l>
     <l n="463">o dipinta è Diana ne la fonte,</l>
     <l n="464">che getta l'acqua ad Ateone in fronte;</l>
    </lg>
    <lg n="59">
     <l n="465">che, quanto può, nasconde il petto e 'l ventre,</l>
     <l n="466">più liberal dei fianchi e de le rene.</l>
     <l n="467">Brama Orlando ch'in porto il suo legno entre;</l>
     <l n="468">che lei, che sciolta avea da le catene,</l>
     <l n="469">vorria coprir d'alcuna veste. Or mentre</l>
     <l n="470">ch'a questo è intento, Oberto sopraviene,</l>
     <l n="471">Oberto il re d'Ibernia, ch'avea inteso</l>
     <l n="472">che 'l marin mostro era sul lito steso;</l>
    </lg>
    <lg n="60">
     <l n="473">e che nuotando un cavallier era ito</l>
     <l n="474">a porgli in gola un'àncora assai grave;</l>
     <l n="475">e che l'avea così tirato al lito,</l>
     <l n="476">come si suol tirar contr'acqua nave.</l>
     <l n="477">Oberto, per veder se riferito</l>
     <l n="478">colui da chi l'ha inteso, il vero gli have,</l>
     <l n="479">se ne vien quivi; e la sua gente intanto</l>
     <l n="480">arde e distrugge Ebuda in ogni canto.</l>
    </lg>
    <lg n="61">
     <l n="481">Il re d'Ibernia, ancor che fosse Orlando</l>
     <l n="482">di sangue tinto, e d'acqua molle e brutto,</l>
     <l n="483">brutto del sangue che si trasse quando</l>
     <l n="484">uscì de l'orca in ch'era entrato tutto,</l>
     <l n="485">pel conte l'andò pur raffigurando;</l>
     <l n="486">tanto più che ne l'animo avea indutto,</l>
     <l n="487">tosto che del valor sentì la nuova,</l>
     <l n="488">ch'altri ch'Orlando non faria tal pruova.</l>
    </lg>
    <lg n="62">
     <l n="489">Lo conoscea, perch'era stato infante</l>
     <l n="490">d'onore in Francia, e se n'era partito</l>
     <l n="491">per pigliar la corona, l'anno inante,</l>
     <l n="492">del padre suo ch'era di vita uscito.</l>
     <l n="493">Tante volte veduto, e tante e tante</l>
     <l n="494">gli avea parlato, ch'era in infinito.</l>
     <l n="495">Lo corse ad abbracciare e a fargli festa,</l>
     <l n="496">trattasi la celata ch'avea in testa.</l>
    </lg>
    <lg n="63">
     <l n="497">Non meno Orlando di veder contento</l>
     <l n="498">si mostrò il re, che 'l re di veder lui.</l>
     <l n="499">Poi che furo a iterar l'abbracciamento</l>
     <l n="500">una o due volte tornati amendui,</l>
     <l n="501">narrò ad Oberto Orlando il tradimento</l>
     <l n="502">che fu fatto alla giovane, e da cui</l>
     <l n="503">fatto le fu; dal perfido Bireno,</l>
     <l n="504">che via d'ogn'altro lo dovea far meno.</l>
    </lg>
    <lg n="64">
     <l n="505">Le pruove gli narrò, che tante volte</l>
     <l n="506">ella d'amarlo dimostrato avea:</l>
     <l n="507">come i parenti e le sustanzie tolte</l>
     <l n="508">le furo, e al fin per lui morir volea;</l>
     <l n="509">e ch'esso testimonio era di molte,</l>
     <l n="510">e renderne buon conto ne potea.</l>
     <l n="511">Mentre parlava, i begli occhi sereni</l>
     <l n="512">de la donna di lagrime eran pieni.</l>
    </lg>
    <lg n="65">
     <l n="513">Era il bel viso suo, quale esser suole</l>
     <l n="514">da primavera alcuna volta il cielo,</l>
     <l n="515">quando la pioggia cade, e a un tempo il sole</l>
     <l n="516">si sgombra intorno il nubiloso velo.</l>
     <l n="517">E come il rosignuol dolci carole</l>
     <l n="518">mena nei rami alor del verde stelo,</l>
     <l n="519">così alle belle lagrime le piume</l>
     <l n="520">si bagna Amore, e gode al chiaro lume.</l>
    </lg>
    <lg n="66">
     <l n="521">E ne la face de' begli occhi accende</l>
     <l n="522">l'aurato strale, e nel ruscello amorza,</l>
     <l n="523">che tra vermigli e bianchi fiori scende:</l>
     <l n="524">e temprato che l'ha, tira di forza</l>
     <l n="525">contra il garzon, che né scudo difende</l>
     <l n="526">né maglia doppia né ferigna scorza;</l>
     <l n="527">che mentre sta a mirar gli occhi e le chiome,</l>
     <l n="528">si sente il cor ferito, e non sa come.</l>
    </lg>
    <lg n="67">
     <l n="529">Le bellezze d'Olimpia eran di quelle</l>
     <l n="530">che son più rare: e non la fronte sola,</l>
     <l n="531">gli occhi e le guancie e le chiome avea belle,</l>
     <l n="532">la bocca, il naso, gli omeri e la gola;</l>
     <l n="533">ma discendendo giù da le mammelle,</l>
     <l n="534">le parti che solea coprir la stola,</l>
     <l n="535">fur di tanta escellenzia, ch'anteporse</l>
     <l n="536">a quante n'avea il mondo potean forse.</l>
    </lg>
    <lg n="68">
     <l n="537">Vinceano di candor le nievi intatte,</l>
     <l n="538">et eran più ch'avorio a toccar molli:</l>
     <l n="539">le poppe ritondette parean latte</l>
     <l n="540">che fuor dei giunchi allora allora tolli.</l>
     <l n="541">Spazio fra lor tal discendea, qual fatte</l>
     <l n="542">esser veggiàn fra piccolini colli</l>
     <l n="543">l'ombrose valli, in sua stagione amene,</l>
     <l n="544">che 'l verno abbia di nieve allora piene.</l>
    </lg>
    <lg n="69">
     <l n="545">I rilevati fianchi e le belle anche,</l>
     <l n="546">e netto più che specchio il ventre piano,</l>
     <l n="547">pareano fatti, e quelle coscie bianche,</l>
     <l n="548">da Fidia a torno, o da più dotta mano.</l>
     <l n="549">Di quelle parti debbovi dir anche,</l>
     <l n="550">che pur celare ella bramava invano?</l>
     <l n="551">Dirò insomma ch'in lei dal capo al piede,</l>
     <l n="552">quant'esser può beltà, tutta si vede.</l>
    </lg>
    <lg n="70">
     <l n="553">Se fosse stata ne le valli Idee</l>
     <l n="554">vista dal pastor frigio, io non so quanto</l>
     <l n="555">Vener, se ben vincea quell'altre dee,</l>
     <l n="556">portato avesse di bellezza il vanto;</l>
     <l n="557">né forse ito saria ne le Amiclee</l>
     <l n="558">contrade esso a violar l'ospizio santo;</l>
     <l n="559">ma detto avria: - Con Menelao ti resta,</l>
     <l n="560">Elena, pur; ch'altra io non vo' che questa. -</l>
    </lg>
    <lg n="71">
     <l n="561">E se fosse costei stata a Crotone,</l>
     <l n="562">quando Zeusi l'imagine far vòlse,</l>
     <l n="563">che por dovea nel tempio di Iunone,</l>
     <l n="564">e tante belle nude insieme accolse;</l>
     <l n="565">e che, per una farne in perfezione,</l>
     <l n="566">da chi una parte e da chi un'altra tolse:</l>
     <l n="567">non avea da tôrre altra che costei;</l>
     <l n="568">che tutte le bellezze erano in lei.</l>
    </lg>
    <lg n="72">
     <l n="569">Io non credo che mai Bireno, nudo</l>
     <l n="570">vedesse quel bel corpo; ch'io son certo</l>
     <l n="571">che stato non saria mai così crudo,</l>
     <l n="572">che l'avesse lasciata in quel deserto.</l>
     <l n="573">Ch'Oberto se n'accende, io vi concludo,</l>
     <l n="574">tanto che 'l fuoco non può star coperto.</l>
     <l n="575">Si studia consolarla, e darle speme</l>
     <l n="576">ch'uscirà in bene il mal ch'ora la preme:</l>
    </lg>
    <lg n="73">
     <l n="577">e le promette andar seco in Olanda;</l>
     <l n="578">né fin che ne lo stato la rimetta,</l>
     <l n="579">e ch'abbia fatto iusta e memoranda</l>
     <l n="580">di quel periuro e traditor vendetta,</l>
     <l n="581">non cessarà con ciò che possa Irlanda,</l>
     <l n="582">e lo farà quanto potrà più in fretta.</l>
     <l n="583">Cercare intanto in quelle case e in queste</l>
     <l n="584">facea di gonne e di feminee veste.</l>
    </lg>
    <lg n="74">
     <l n="585">Bisogno non sarà, per trovar gonne,</l>
     <l n="586">ch'a cercar fuor de l'isola si mande;</l>
     <l n="587">ch'ogni dì se n'avea da quelle donne</l>
     <l n="588">che de l'avido mostro eran vivande.</l>
     <l n="589">Non fe' molto cercar, che ritrovonne</l>
     <l n="590">di varie foggie Oberto copia grande;</l>
     <l n="591">e fe' vestir Olimpia, e ben gl'increbbe</l>
     <l n="592">non la poter vestir come vorrebbe.</l>
    </lg>
    <lg n="75">
     <l n="593">Ma né sì bella seta o sì fin'oro</l>
     <l n="594">mai Fiorentini industri tesser fenno;</l>
     <l n="595">né chi ricama fece mai lavoro,</l>
     <l n="596">postovi tempo, diligenzia e senno,</l>
     <l n="597">che potesse a costui parer decoro,</l>
     <l n="598">se lo fêsse Minerva o il dio di Lenno,</l>
     <l n="599">e degno di coprir sì belle membre,</l>
     <l n="600">che forza è ad or ad or se ne rimembre.</l>
    </lg>
    <lg n="76">
     <l n="601">Per più rispetti il paladino molto</l>
     <l n="602">si dimostrò di questo amor contento:</l>
     <l n="603">ch'oltre che 'l re non lasciarebbe asciolto</l>
     <l n="604">Bireno andar di tanto tradimento,</l>
     <l n="605">sarebbe anch'esso per tal mezzo tolto</l>
     <l n="606">di grave e di noioso impedimento,</l>
     <l n="607">quivi non per Olimpia, ma venuto</l>
     <l n="608">per dar, se v'era, alla sua donna aiuto.</l>
    </lg>
    <lg n="77">
     <l n="609">Ch'ella non v'era si chiarì di corto,</l>
     <l n="610">ma già non si chiarì se v'era stata;</l>
     <l n="611">perché ogn'uomo ne l'isola era morto,</l>
     <l n="612">né un sol rimaso di sì gran brigata.</l>
     <l n="613">Il dì seguente si partîr del porto,</l>
     <l n="614">e tutti insieme andaro in una armata.</l>
     <l n="615">Con loro andò in Irlanda il paladino;</l>
     <l n="616">che fu per gire in Francia il suo camino.</l>
    </lg>
    <lg n="78">
     <l n="617">A pena un giorno si fermò in Irlanda;</l>
     <l n="618">non valser preghi a far che più vi stesse:</l>
     <l n="619">Amor, che dietro alla sua donna il manda,</l>
     <l n="620">di fermarvisi più non gli concesse.</l>
     <l n="621">Quindi si parte; e prima raccomanda</l>
     <l n="622">Olimpia al re, che servi le promesse:</l>
     <l n="623">ben che non bisognassi; che gli attenne</l>
     <l n="624">molto più che di far non si convenne.</l>
    </lg>
    <lg n="79">
     <l n="625">Così fra pochi dì gente raccolse;</l>
     <l n="626">e fatto lega col re d'Inghilterra</l>
     <l n="627">e con l'altro di Scozia, gli ritolse</l>
     <l n="628">Olanda, e in Frisa non gli lasciò terra;</l>
     <l n="629">et a ribellione anco gli volse</l>
     <l n="630">la sua Selandia: e non finì la guerra,</l>
     <l n="631">che gli diè morte; né però fu tale</l>
     <l n="632">la pena, ch'al delitto andasse eguale.</l>
    </lg>
    <lg n="80">
     <l n="633">Olimpia Oberto si pigliò per moglie,</l>
     <l n="634">e di contessa la fe' gran regina.</l>
     <l n="635">Ma ritorniamo al paladin che scioglie</l>
     <l n="636">nel mar le vele, e notte e dì camina;</l>
     <l n="637">poi nel medesmo porto le raccoglie,</l>
     <l n="638">donde pria le spiegò ne la marina:</l>
     <l n="639">e sul suo Brigliadoro armato salse,</l>
     <l n="640">e lasciò dietro i venti e l'onde salse.</l>
    </lg>
    <lg n="81">
     <l n="641">Credo che 'l resto di quel verno cose</l>
     <l n="642">facesse degne di tenerne conto;</l>
     <l n="643">ma fur sin a quel tempo sì nascose,</l>
     <l n="644">che non è colpa mia s'or non le conto;</l>
     <l n="645">perché Orlando a far l'opre virtuose,</l>
     <l n="646">più che a narrarle poi, sempre era pronto:</l>
     <l n="647">né mai fu alcun de li suoi fatti espresso,</l>
     <l n="648">se non quando ebbe i testimonii appresso.</l>
    </lg>
    <lg n="82">
     <l n="649">Passò il resto del verno così cheto,</l>
     <l n="650">che di lui non si seppe cosa vera:</l>
     <l n="651">ma poi che 'l sol ne l'animal discreto</l>
     <l n="652">che portò Friso, illuminò la sfera,</l>
     <l n="653">e Zefiro tornò soave e lieto</l>
     <l n="654">a rimenar la dolce primavera;</l>
     <l n="655">d'Orlando usciron le mirabil pruove</l>
     <l n="656">coi vaghi fiori e con l'erbette nuove.</l>
    </lg>
    <lg n="83">
     <l n="657">Di piano in monte, e di campagna in lido,</l>
     <l n="658">pien di travaglio e di dolor ne gìa;</l>
     <l n="659">quando all'entrar d'un bosco, un lungo grido,</l>
     <l n="660">un alto duol l'orecchie gli ferìa.</l>
     <l n="661">Spinge il cavallo, e piglia il brando fido,</l>
     <l n="662">e donde viene il suon, ratto s'invia:</l>
     <l n="663">ma diferisco un'altra volta a dire</l>
     <l n="664">quel che seguì, se mi vorrete udire.</l>
    </lg>
   </lg>
  </body>
 </text>
</TEI>