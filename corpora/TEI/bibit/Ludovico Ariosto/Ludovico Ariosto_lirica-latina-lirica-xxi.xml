<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title>Lirica latina - Lirica XXI</title>
    <author>Ludovico Ariosto</author>
   </titleStmt>
   <extent>
    <measure unit="stanza">1</measure>
    <measure unit="line">41</measure>
   </extent>
   <publicationStmt>
    <publisher>UNED University</publisher>
    <idno>Ludovico Ariosto_lirica-latina-lirica-xxi</idno>
    <availability status="free">
     <p>The text is freely available.</p>
    </availability>
   </publicationStmt>
   <seriesStmt>
    <title>Biblioteca Italiana</title>
   </seriesStmt>
   <sourceDesc>
    <bibl>
     <title>Lirica latina - Lirica XXI</title>
     <author>Ludovico Ariosto</author>
    </bibl>
   </sourceDesc>
  </fileDesc>
 </teiHeader>
 <text>
  <front>
   <head>Lirica latina - Lirica XXI</head>
  </front>
  <body>
   <lg xmlns="http://www.tei-c.org/ns/1.0" type="poem">
    <lg n="1">
     <l n="1">Abi, vorax anus, tuis cum blandulis</l>
     <l n="2">istis susurris; cognita est mihi satis</l>
     <l n="3">superque vestra (serius licet) fides.</l>
     <l n="4">Non sum ille ego in quem impune vobis ludere</l>
     <l n="5">fas iugiter sit foeminis rapacibus.</l>
     <l n="6">Ut ut piget me tam diu fallaciis</l>
     <l n="7">vestris retentum, dum miser dari reor</l>
     <l n="8">dulces mihi fructus amoris unice,</l>
     <l n="9">quos comperi post, cum pudore maxumo,</l>
     <l n="10">illi datos, et illi et illi, et omnibus</l>
     <l n="11">ementibus pernicioso munere</l>
     <l n="12">adulterarum coitus foedissimos!</l>
     <l n="13">Viden ut audax me rogat, tanquam inscium</l>
     <l n="14">eius probrosi criminis? Recede, abi,</l>
     <l n="15">abi, impudica, abi, scelesta et impia,</l>
     <l n="16">impura, lena, venditrix libidinum,</l>
     <l n="17">meorum amorum prostitutrix lurida.</l>
     <l n="18">Ut ira suadet unguibus nocentia</l>
     <l n="19">proscindere ora! Ut gliscit impetus ferox</l>
     <l n="20">inferre canis crinibus truces manus!</l>
     <l n="21">Impunis anne abibit haec venefica?</l>
     <l n="22">Iam iam cupidini morem geram meo,</l>
     <l n="23">et torva lumina eruam isti primulum,</l>
     <l n="24">linguam deinde demetam dicaculam,</l>
     <l n="25">quae me misellum effecit, et pessumdedit,</l>
     <l n="26">et perdidit, nullumque prorsus reddidit.</l>
     <l n="27">Quid me, sodales, detinetis pessumi?</l>
     <l n="28">Dimittite; est certum obsequi iustissimo</l>
     <l n="29">meo furori; debitas poenas luat</l>
     <l n="30">mihi scelesta. An huic, rogo, favebitis,</l>
     <l n="31">fortasse nescii quam inexpiabile</l>
     <l n="32">scelus patretis hanc iuvantes impiam,</l>
     <l n="33">quam saepe nocte repperi obscurissima</l>
     <l n="34">sacros cadaverum eruentem pulveres,</l>
     <l n="35">diroque carmine evocantem pallidas</l>
     <l n="36">umbras ab orci tristibus silentiis?</l>
     <l n="37">Haec noxio infantes tenellos fascino</l>
     <l n="38">interficit. Discedite, ut poenas luat.</l>
     <l n="39">At si meae vos nil preces iustae movent,</l>
     <l n="40">in pessimam crucem recedat pessima;</l>
     <l n="41">non usque habebit vos paratos subsides.</l>
    </lg>
   </lg>
  </body>
 </text>
</TEI>